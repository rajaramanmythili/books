श्रीराधारससुधानिधिः
ध्यान श्लोकः

लसद्वदनपङ्कजः कनककूटदेहद्युतिः 
प्रशस्तसुखसम्पदां निधिरपूर्वमानप्रदः । 
सकृष्णवृषभानुजाचरणमाधुरीचञ्चुर: 
सदा मधुरवाक्पटुर्जयति साधु वैयासकिः ॥

यस्याः कदापि वसनाञ्चलखेलनोत्थ- 
धन्यातिधन्यपवनेन कृतार्थमानी । 
योगीन्द्रदुर्गमगतिर्मधुसूदनोऽपि
तस्या नमोऽस्तु वृषभानुभुवो दिशेऽपि ॥ १ ॥ 

ब्रह्मेश्वरादिसुदुरूहपदारविन्द-
श्रीमत्परागपरमाद्भुतवैभवायाः। 
सर्वार्थसाररसवर्षिकृपार्द्रदृष्टे-
स्तस्या नमोऽस्तु वृषभानुभुवो महिम्ने ॥२॥

यो ब्रह्मरुद्रशुकनारदभीष्ममुख्यै- 
रालक्षितो न सहसा पुरुषस्य तस्य । 
सद्यो वशीकरणचूर्णमनन्तशक्तिं 
 राधिकाचरणरेणुमनुस्मरामि ॥३॥ 

आधाय मूर्द्धनि यदापुरुदारगोप्यः 
काम्यं पदं प्रियगुणैरपि पिञ्छमौलेः । 
भावोत्सवेन भजतां रसकामधेनुं 
तं राधिकाचरणरेणुमहं स्मरामि  ॥४॥ 

दिव्यप्रमोदरससारनिजाङ्गसङ्ग- 
पीयूषवीचिनिचयैरभिषेचयन्ती । 
कन्दर्पकोटिशरमूर्च्छितनन्दसूनु-
सञ्जीवनी जयति कापि निकुञ्जदेवी ॥५॥

तन्नः प्रतिक्षणचमत्कृतचारुलीला- 
लावण्यमोहनमहामधुराङ्गभङ्गि ।
राधाननं हि मधुराङ्गकलानिधान- 
माविर्भविष्यति कदा रससिन्धुसारम् ॥६॥

यत्किङ्करीषु बहुशः खलु काकुवाणी 
नित्यं परस्य पुरुषस्य शिखण्डमौलेः । 
तस्याः कदा रसनिधेर्वृषभानुजाया- 
स्तत्केलिकुञ्जभवनाङ्गणमार्जनी स्याम् ॥७॥

बृन्दानि सर्वमहतामपहाय दूरात् 
बृन्दाटवीमनुसर प्रणयेन चेतः । 
सत्तारणीकृतसुभावसुधारसौघं
राधाभिधानमिह दिव्यनिधानमस्ति ॥ ८ ॥ 

केनापि नागरवरेण पदे निपत्य 
सम्प्रार्थितैकपरिरम्भरसोत्सवायाः। 
सभ्रूविभङ्गमतिरङ्गनिधेः कदा ते
श्रीराधिके नहि नहीति गिरः शृणोमि ॥ ९ ॥

यत्पादपद्मनखचन्द्रमणिच्छटाया
विस्फूर्जितं किमपि गोपवधूष्वदर्शि । 
पूर्णानुरागरससागरसारमूर्तिः
सा राधिका मयि कदापि कृपां करोतु ॥१०॥ 

उज्जृम्भमाणरसवारि निधेस्तरङ्गै- 
रङ्गैरिव प्रणयलोलविलोचनायाः। 
तस्याः कदा नु भविता मयि पुण्यदृष्टि- 
र्बृन्दाटवीनवनिकुञ्जगृहाधिदेव्याः ॥ ११ ॥
  
बृन्दावनेश्वरि तवैव पदारविन्दं 
प्रेमामृतैक मकरन्दरसौघपूर्णम् । 
हृद्यर्पितं मधुपतेः स्मरतापमुग्रं 
निर्वापयत्परमशीतलमाश्रयामि ॥१२॥

राधाकरावचित पल्लववल्लरीके 
राधापदाङ्कविलसन्मधुरस्थलीके । 
राधायशोमुखरमत्तखगावलीके
राधाविहारविपिने रमतां मनो मे ॥ १३ ॥

कृष्णामृतं चल विगाढुमितीरिताहं 
तावत्सहस्व रजनी सखि यावदेति । 
इत्थं विहस्य वृषभानुसुते ह लप्स्ये 
मानं कदा रसदकेलिकदम्बजातम् ॥१४॥ 

पादाङ्गुलीनिहितदृष्टिमपत्रपिष्णुं
दूरादुदीक्ष्य रसिकेन्द्रमुखेन्दुबिम्बम् । 
वीक्षे चलत्पदगतिं चरिताभिरामां 
झङ्कारनूपुरवतीं बत कर्हि राधाम् ॥१५॥

उज्जागरं रसिकनागरसङ्गरङ्गैः
कुञ्जोदरे कृतवती नु मुदा रजन्याम् । 
सुस्नापिता हि मधुनैव सुभोजिता त्वं
राधे कदा स्वपिषि मत्करलालिताङ्घ्रिः॥१६॥ 

वैदग्ध्यसिन्धुरनुरागरसैकसिन्धु- 
र्वात्सल्यसिन्धुरतिसान्द्रकृपैकसिन्धुः । 
लावण्यसिन्धुरमृतच्छविरूपसिन्धुः
श्रीराधिका स्फुरतु मे हृदि केलिसिन्धुः ॥ १७ ॥

दृष्ट्वैव चन्द्रकमतीव चमत्कृताङ्गी
वेणुध्वनिं क्वच निशम्य च विह्वलाङ्गी । 
सा श्यामसुन्दरगुणैरनुगीयमानैः
प्रीता परिष्वजतु मां वृषभानुपुत्री ॥ १८ ॥

श्रीराधिके सुरतरङ्गिनितम्बभागे 
काञ्चीकलापकलहंसकलानुलापैः । 
मञ्जीरशिञ्जितमधुव्रतगुञ्जिताङ्घ्रि-
पङ्केरुहैः शिशिरय स्वरसच्छटाभिः॥१९॥

श्रीराधिके सुरतरङ्गिणि दिव्यकेलि- 
कल्लोलमालिनि लसद्वदनारविन्दे । 
श्यामामृताम्बुनिधिसङ्गम तीव्रवेगि-
न्यावर्तनाभिरुचिरे मम सन्निधेहि ॥ २० ॥

सत्प्रेमसिन्धुमकरन्दरसौघधारा- 
सारानजस्रमभितः स्रवदाश्रितेषु । 
श्रीराधिके तवकदा चरणारविन्दं 
गोविन्दजीवनधनं शिरसा वहामि ॥२१॥

सङ्केतकुञ्जमनुकुञ्जरमन्दगामि - 
न्यादाय दिव्यमृदुचन्दनगन्धमाल्यम् । 
त्वां कामकेलिरभसेन कदा चलन्तीं 
राधेऽनुयामि पदवीमुपदर्शयन्ती ॥ २२ ॥

गत्वा कलिन्दतनयाविजनावतार- 
मुद्वर्त्तयन्त्यमृतमङ्गमनङ्गजीवम् ।
श्रीराधिके तव कदा नवनागरेन्द्रं
पश्यामि मग्न नयनं स्थितमुच्चनीपे ॥२३॥
 
सत्प्रेमराशिसरसो विकसत्सरोजं 
स्वानन्दसीधुरससिन्धुविवर्द्धनेन्दुम् । 
तच्छ्रीमुखं कुटिलकुन्तलभृङ्गजुष्टं
श्रीराधिके तव कदा नु विलोकयिष्ये ॥२४॥

लावण्यसाररससारसुखैकसारे 
कारुण्यसारमधुरच्छविरूपसारे । 
वैदग्ध्यसाररतिकेलिविलाससारे
राधाभिधे मम मनोऽखिलसारसारे ॥२५॥

चिन्तामणिः प्रणमतां व्रजनागरीणां 
चूडामणिः कुलमणिर्वृषभानुनाम्नः। 
सा श्यामकामवरशान्तिमणिर्निकुञ्ज- 
भूषामणिर्हृदयसंपुटसन्मणिर्नः ॥ २६ ॥

मञ्जुस्वभावमधिकल्पलतानिकुञ्जं 
व्यञ्जन्तमद्भुतकृपारसपुञ्जमेव । 
प्रेमामृताम्बुधिमगाधमबाधमेतं
राधाभिधं द्रुतमुपाश्रय साधु चेतः ॥ २७॥

श्रीराधिकां निजविटेन सहालपन्तीं 
शोणाधरप्रसृमरच्छविमञ्जरीकाम् । 
सिन्दूरसंवलितमौक्तिकपंक्तिशोभां
यो भावयेद्दशनकुन्दवतीं स धन्यः ॥२८॥

पीतारुणच्छविमनन्ततडिल्लताभां 
प्रौढानुरागमदविह्वलचारुमूर्तिम् । 
प्रेमास्पदां व्रजमहीपतितन्महिष्यो- 
र्गोविन्दवन् मनसि तां निदधामि राधाम् ॥२९॥ 

निर्माय चारु मुकुटं नवचन्द्रकेण 
गुञ्जाभिरारचितहारमुपाहरन्ती ।
बृन्दाटवीनवनिकुञ्जगृहाधिदेव्याः
श्रीराधिके तव कदा भवितास्मि दासी ॥ ३० ॥

सङ्केतकुञ्जमनुपल्लवमास्तरीतुं
तत्तत्प्रसादमभितः खलु संवरीतुम् । 
त्वां श्यामचन्द्रमभिसारयितुं धृताशे 
श्रीराधिके मयि विधेहि कृपाकटाक्षम् ॥३१॥

दूरादपास्य स्वजनान् सुखमर्थकोटिं 
सर्वेषु साधनवरेषु चिरं निराशः । 
वर्षन्तमेव सहजाद्भुतसौख्यधारां 
श्रीराधिकाचरणरेणुमहं स्मरामि ॥ ३२ ॥

बृन्दाटवीप्रकटमन्मथकोटिमूर्तेः 
कस्यापि गोकुलकिशोरनिशाकरस्य । 
सर्वस्वसंपुटमिव स्तनशातकुंभ-
कुम्भद्वयं स्मर मनो वृषभानुपुत्र्याः॥३३॥

सान्द्रानुरागरससारसरःसरोजं
किं वा द्विधा मुकुलितं मुखचन्द्रभासा । 
तन्नूतनस्तनयुगं वृषभानुजायाः 
स्वानन्दसीधुमकरन्दघनं स्मरामि ॥३४॥

क्रीडासरः कनकपङ्कजकुड्मलाय 
स्वानन्दपूर्णरसकल्पतरोः फलाय । 
तस्मै नमो भुवनमोहनमोहनाय
श्रीराधिके तव नवस्तनमण्डलाय ॥३५॥

पत्रावलीं रचयितुं कुचयोः कपोले
बद्धुं विचित्रकबरीं नवमल्लिकाभिः । 
अङ्गं च भूषयितुमाभरणैर्धृताशे
श्रीराधिके मयि विधेहि कृपावलोकम् ॥३६॥

श्यामेति सुन्दरवरेति मनोहरेति 
कन्दर्पकोटिललितेति सुनागरेति । 
सोत्कण्ठमह्नि गृणती मुहुराकुलाक्षी
सा राधिका मयि कदा नु भवेत्प्रसन्ना ॥३७॥

वेणुः करान्निपतितः स्खलितं शिखण्डं 
भ्रष्टं च पीतवसनं व्रजराजसूनोः । 
यस्याः कटाक्षशरपातविमूर्च्छितस्य
तां राधिकां परिचरामि कदा रसेन ॥ ३८ ॥

तस्या अपाररससारविलासमूर्ते- 
रानन्दकन्दपरमाद्भुतसौख्यलक्ष्म्याः । 
ब्रह्मादिदुर्गमगतेर्वृषभानुजायाः
कैङ्कर्यमेव मम जन्मनि जन्मनि स्यात् ॥३९॥

पूर्णानुरागरसमूर्ति तडिल्लताभं
ज्योतिः परं भगवतो रतिमद्रहस्यम् । 
यत्प्रादुरस्ति कृपया वृषभानुगेहे
स्यात् किङ्करीभवितुमेव ममाभिलाषः॥४०॥

प्रेमोल्लसद्रसविलासविकासकन्दं 
गोविन्दलोचनवितृप्तचकोरपेयम् । 
सिञ्चन्तमद्भुतरसामृतचन्द्रिकौघैः
श्रीराधिकावदनचन्द्रमहं स्मरामि ॥४१॥

सङ्केतकुञ्जनिलये मृदुपल्लवेन
क्लृप्ते कदापि नवसङ्गभयत्रपाढ्याम् । 
अत्याग्रहेण करवारिरुहे गृहीत्वा
नेष्ये विटेन्द्रशयने वृषभानुपुत्रीम् ॥४२॥

सद्गन्धमाल्यनवचन्द्रलवङ्गसङ्ग- 
ताम्बूलसम्पुटमधीश्वरि मां वहन्तीम् । 
श्यामं तमुन्मदरसादभिसंसरन्तीं doubt
श्रीराधिके करुणयानुचरीं विदेहि ॥ ४३ ॥

श्रीराधिके तव नवोद्गमचारुवृत्त- 
वक्षोजमेव मुकुलद्वयलोभनीयम् । 
श्रोणीं दधद्रसगुणैरुपचीयमानं
कैशोरकं जयति मोहनचित्तचोरम् ॥४४॥

सल्लापमुच्छलदनङ्गतरङ्गमाला-
संक्षोभितेन वपुषा व्रजनागरेण । 
प्रत्यक्षरं क्षरदपाररसामृताब्धिं
श्रीराधिके तव कदानुशृणोम्यदूरात् ॥ ४५ ॥ 

अङ्कस्थितेऽपि दयिते किमपि प्रलापं
हा मोहनेति मधुरं विदधत्यकस्मात् । 
श्यामानुरागमदविह्वलमोहनाङ्गी 
श्यामामणिर्जयति कापि निकुञ्जसीम्नि ॥४६॥

कुञ्जान्तरे किमपि जातरसोत्सवायाः 
श्रुत्वा तदालपितशिञ्जितमिश्रितानि । 
श्रीराधिके तव रहः परिचारिकाहं
द्वारस्थिता रसह्रदे पतिता कदा स्याम् ॥४७॥

वीणां करे मधुमतीं मधुरस्वरां ता- 
मादाय नागरशिरोमणिभावलीलाम् । 
गायन्त्यहो दिनमपारमिवाश्रुवर्षे
र्दुःखान्नयन्त्यहह सा हृदि मेऽस्तु राधा ॥४८॥

अन्योन्यहासपरिहासविलासकेलि- 
वैचित्र्यजृम्भितमहारसवैभवेन । 
बृन्दावने विलसतापहृतं विदग्ध- 
द्वन्द्वेन केनचिदहो हृदयं मदीयम् ॥ ४९ ॥ 
hindolam
महाप्रेमोन्मीलन्नवरससुधासिन्धुलहरी- 
परीवाहैर्विश्वं स्नपयदिव नेत्रान्तनटनैः । 
तडिन्मालागौरं किमपि नवकैशोरमधुरं 
पुरन्ध्रीणां चूडाभरणनवरत्नं विजयते ॥ ५० ॥ 

अमन्दप्रेमाङ्कश्लथसकलनिर्बन्धहृदयं
दयापारं दिव्यच्छविमधुरलावण्यललितम् । 
अलक्ष्यं राधाख्यं निखिलनिगमैरप्यतितरां 
रसाम्भोधेः सारं किमपि सुकुमारं विजयते ॥ ५१ ॥

दुकूलं बिभ्राणामथ कुचतटे कञ्चुकपटं
प्रसादं स्वामिन्याः स्वकरतलदत्तं प्रणयतः । 
स्थितां नित्यं पार्श्वे विविधपरिचर्यैकचतुरां 
किशोरीमात्मानं किमिह सुकुमारीं नु कलये ॥५२॥ 

विचिन्वन्ती केशान् क्वचन करजैः कञ्चुकपटं 
क्वचाप्यामुञ्चन्ती कुचकनकदीव्यत्कलशयोः। 
सुगुल्फे न्यस्यन्ती क्वचन मणिमञ्जीरयुगलं 
कदा स्यां श्रीराधे तव सुपरिचारिण्यहमहो ॥५३॥

अतिस्नेहादुच्चैरपि च हरिनामानि गृणत- 
स्तथा सौगन्धाद्यैर्बहुभिरुपचारैश्च यजतः। 
परानन्दं बृन्दावनमनुचरन्तं च दधतो 
मनो मे राधायाः पदमृदुलपद्मे निवसतु ॥ ५४ ॥ 

निजप्राणेश्वर्या यदपि दयनीयेयमिति मां 
मुहुश्शुम्बत्यालिङ्गति सुरतमाध्व्या मदयति । 
विचित्रां स्नेहद्धिं रचयति तथाप्यद्भुतगते- 
स्तवैव श्रीराधे पदरसविलासे मम मनः ॥ ५५ ॥

प्रीतिं कामपि नाममात्रजनितप्रोद्दामरोमोद्गमां 
राधामाधवयोः सदैव भजतोः कौमार एवोज्वलाम् । 
बृन्दारण्यनवप्रसूननिचयानानीय कुञ्जान्तरे
गूढं शैशवखेलनैर्बतकदा कार्यों विवाहोत्सवः ॥ ५६ ॥ 

विपश्चितसुपञ्चमं रुचिरवेणुना गायता
प्रियेण सह वीणया मधुरगानविद्यानिधिः । 
करीन्द्रवनसंमिलन्मदकरिण्युदारक्रमा
कदा नु वृषभानुजा मिलतु भानुजारोधसि ॥५७॥ 

सहासवरमोहनाद्भुतविलासरासोत्सवे 
विचित्रवरताण्डवश्रमजलार्द्रगण्डस्थलौ । 
कदा नु वरनागरीरसिकशेखरौ तौ 
मुदा भजामि पदलालनाल्ललितजीवनं कुर्व्वती ॥५८॥ 

बृन्दारण्यनिकुञ्जमञ्जुलगृहेष्वात्मेश्वरीं मार्गयन्
हा राधे सविदग्धदर्शितपथं किं यासि नेत्यालपन् । 
कालिन्दीसलिले च तत्कुचतटीकस्तूरिकापङ्किले
स्नायं स्नायमहो कुदेहजमलं जह्यां कदा निर्मलः ॥ ५९॥

पादस्पर्शरसोत्सवं प्रणतिभिर्गोविन्दमिन्दीवर- 
श्यामं प्रार्थयितुं सुमञ्जुलरहःकुञ्जांश्च संमार्जितुम् । 
मालाचन्दनगन्धपूगरसवत्ताम्बूलसत्पानका-
न्यादातुं च रसैकदायिनि तव प्रेष्या कदा स्यामहम् ॥६०॥

लावण्यामृतवार्तया जगदिदं संप्लावयन्ती शर-
द्राकाचन्द्रमनन्तमेव वदनज्योत्स्नाभिरातन्वती ।
श्रीबृन्दावनकुञ्जमञ्जुगृहिणी काप्यस्ति तुच्छामहो
कुर्व्वाणाखिलसाध्यसाधनकथां दत्वा स्वदास्योत्सवम् ॥५१॥

दृष्ट्या यत्र क्वचन विहितान्प्रेडने नन्दसूनौ 
प्रत्याख्यानच्छलत उदितोदारसङ्केतदेशा । 
धूर्त्तेन्द्र त्वद्भयमुपगता सा रहो नीपवाट्यां 
नैकागच्छेत्कितव कृतमित्यादिशेत्कर्हि राधा ॥ ६२॥ 

सा भ्रू नर्तनचातुरी निरुपमा सा चारु नेत्राञ्चले 
लीलाखेलनचातुरी वरतनोस्तादृग्वचश्चातुरी । 
सङ्केतागमचातुरी नवनवक्रीडाकलाचातुरी 
राधाया जयतात् सखीजनपरीहासोत्सवे चातुरी ॥ ६३ ॥
 
उन्मीलन्मिथुनानुरागगरिमोदारस्फुरन्माधुरी- 
धारासारधुरीणदिव्यललितानङ्गोत्सवैः खेलतोः। 
राधामाधवयोः परं भवतु नः चित्ते चिरार्तिस्पृशोः 
कौमारे नवकेलिशिल्पलहरी शिक्षादिदृक्षारसः॥६४॥

कदा वा खेलन्तौ व्रजनगरवीथीषु हृदयं 
हरन्तौ श्रीराधाव्रजपतिकुमारौ सुकृतिनः। 
अकस्मात्कौमारे प्रकटनवकैशोरविभवौ 
प्रपश्यन् पूर्णः स्यां रहसि परिहासादिनिरतौ ॥ ६५॥ 

धम्मिल्लं ते नवपरिमलैरुल्लसत्फुल्लमल्ली 
मालं भालस्थलमपि लसत्सान्द्रसिन्दूरबिन्दुम् । 
दीर्घापाङ्गच्छविमनुपमां चारुचन्द्रांशुहासं 
प्रेमोल्लासं तव तु कुचयोर्द्वन्द्वमन्तःस्मरामि ॥६६॥ 

लक्ष्मीकोटिविलक्षलक्षणलसल्लीलाकिशोरीशतै- 
राराध्यं व्रजमण्डलेऽतिमधुरं राधाभिधानं परम् । 
ज्योतिः किञ्चन सिञ्चदुज्ज्वलरस प्राग्भावमाविर्भव- 
द्राधे चेतसि भूरिभाग्यविभवैः कस्याप्यहो जृम्भते ॥६७॥
 
तज्जीयान्नवयौवनोदयमहालावण्यलीलामयं 
सान्द्रानन्दघनानुरागघटित श्रीमूर्ति संमोहनम् । 
बृन्दारण्यनिकुञ्जकेलिललितं काश्मीरगौरच्छवि-
श्रीगोविन्द इव व्रजेन्द्रगृहिणी प्रेमैकपात्रं महः ॥ ६८ ॥ 

प्रेमानन्दरसैकवारिधिमहाकल्लोलमालाकुला 
व्यालोलारुणलोचनाञ्चलचमत्कारेण सञ्चिन्वती । 
किञ्चित्केलिकलामहोत्सवमहो बृन्दाटवीमन्दिरे 
नन्दत्यद्भुतकामवैभवमयी राधा जगन्मोहिनी ॥६९॥ 

बृन्दारण्यनिकुञ्ज सीमनि नवप्रेमानुभावभ्रम- 
भ्रूभङ्गीलव मोहितव्रजमणिर्भक्तैकचिन्तामणिः॥ 
सान्द्रानन्दरसामृतस्त्रवमणिः प्रोद्दामविद्युल्लता 
कोटिज्योतिरुदेति कापिरमणी चूडामणिर्मोहिनी ॥७०॥ 

लीलापाङ्गतरङ्गितैरुद्भवन्नेकैकशः कोटिशः 
कन्दर्पाः पुरुदर्प्पटङ्कृतमहाकोदण्डविस्फारिणः। 
तारुण्यप्रथमप्रवेशसमये यस्या महामाधुरी- 
धारानन्तचमत्कृता भवतु नः श्रीराधिकास्वामिनी ॥ ७१ ॥

यत्पादाम्बुरुहैकरेणुकणिकां मूर्ध्नानिधातुं न हि 
प्रापुर्ब्रह्मशिवादयोप्यधिकृतिं गोप्यैक भावाश्रयाः । 
सापि प्रेमसुधारसाम्बुधिनिधी राधापि साधारणी भूता 
कालगतिक्रमेण बलिना हे देव तुभ्यं नमः ॥ ७२ ॥

दूरे स्निग्धपरम्पराविजयतां दूरे सुहृन्मण्डली 
भृत्याः सन्तु विदूरतो व्रजपतेरन्यः प्रसङ्गः कुतः । 
यत्र श्रीवृषभानुजाकृतरतिः कुञ्जोदरे कामिना 
द्वारस्थाप्रिय किङ्करी परमहं श्रोष्यामिकाञ्चीध्वनिम् ॥७३॥ 

गौराङ्गे श्रदिमा स्मिते मधुरिमा नेत्राञ्चले द्राघिमा 
वक्षोजे गरिमा तथैव तनिमा मध्ये गतौ मन्दिमा । 
श्रोण्याञ्च प्रथिमा भ्रुवोः कुटिलिमा बिम्बाधरे शोणिमा 
श्रीराधे हृदि ते रसेन जडिमा ध्यानेऽस्तु मे गोचरः॥७४॥ 

प्रातः पीतपटं कदा व्यपनयाम्यन्यांशुकस्यार्पणात् 
कुञ्जे विस्मृतकञ्चुकीमपि समानेतुं प्रधावामि वा । 
आबध्यां कबरीं ग्रथेय गलितां मुक्तावलीमञ्चये 
नेत्रे नागरि रङ्गकैश्च पिदधाम्यङ्गवणं वा कदा ॥७५॥
 
यद् बृन्दावनमात्रगोचरमहो यन्नश्रुतीकं शिरोऽप्या- 
रोढुं क्षमते न यच्छिवशुकादीनां तु यद्ध्यानगम् । 
यत्प्रेमामृतमाधुरीरसमयं यन्नित्यकैशोरकं 
तद्रूपं परिवेष्टुमेव नयने लोलायमानं मम ॥७६॥ 

धर्माद्यर्थचतुष्टयं विजयतां किं तद्वृथावार्त्तया 
सैकान्तेश्वरभक्तियोगपदवी त्वारोपिता मूर्द्धनि ।
यो बृन्दावनसीम्नि काचन घनाश्चर्य्या किशोरीमणि 
स्तत्कैङ्कर्यरसामृतादिह परं चित्ते न मे रोचते ॥७७॥ 

प्रेम्णः सन्मधुरोज्वलस्य हृदयं शृङ्गारलीलाकला- 
वैचित्री परमावधिर्भगवतः पूज्यैवकापीशता । 
ईशानी च शची महासुखतनुः शक्तिः स्वतन्त्रा परा 
श्रीबृन्दावननाथपट्टमहिषी राधैव सेव्या मम ॥७८॥ 

राधादास्यमपास्य यः प्रयतते गोविन्दसङ्गाशया 
सोऽयं पूर्णसुधारुचेः परिचयं राकां विना काङ्क्षति ।
किञ्च श्यामरतिप्रवाहलहरीबीजं न ये तां विदु- 
स्ते प्राप्यापि महामृताम्बुधिमहो बिन्दुं परं प्राप्नुयुः ॥ ७९ ॥
 
कैशोराद्भुतमाधुरीभरधुरीणाङ्गच्छविं 
प्रेमोल्लासभराधिकां निरवधि ध्यायन्ति ये तद्धियः । 
त्यक्ताः कर्मभिरात्मनैव भगवद्धर्मेप्यहो निर्ममाः 
सर्वाश्चर्यगतीं गता रसमयीं तेभ्यो महद्भ्यो नमः ॥८०॥

इति श्री हितहरिवंशमहाप्रभु विरचिता श्रीराधारससुधानिधिः सम्पूर्णम् ।

राधिकां
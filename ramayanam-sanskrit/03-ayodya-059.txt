59 - एकोनषष्टितमः सर्गः - दशरथविलापः

इति ब्रुवन्तं तं सूतं सुमन्त्रं मन्त्रिसत्तमम् ।
ब्रूहि शेषं पुनरिति राजा वचनमब्रवीत् ॥ १ ॥

तस्य तद्वचनं श्रुत्वा सुमन्त्रो बाष्पविकुबः ।
कथयामास भूयोऽपि रामसंदेशविस्तरम् ॥ २ ॥

जटाः कृत्वा महाराज चीरवल्कलधारिणौ ।
गङ्गामुत्तीर्य तौ वीरौ प्रयागाभिमुखौ गतौ ॥ ३ ॥

अग्रतो लक्ष्मणो याति पालयन् रघुनन्दनम् ।
अनन्तरं च सीताथ राघवो रघुनन्दनः ॥ ४ ॥

तांस्तथा गच्छतो दृष्ट्वा निवृत्तोऽस्म्यवशस्तदा ।
मम त्वश्वा निवृत्तस्य न प्रावर्तन्तं वर्त्मनि ॥ ५ ॥

उष्णमश्रु प्रमुञ्चन्तो रामे संप्रस्थिते वनम् ।
उभाभ्यां राजपुत्राभ्यामथ कृत्वाहमञ्जलिम् ॥ ६ ॥

प्रस्थितो स्थमास्थाय तद् दुःखमपि धारयन् ।
गुहेन सार्धं तत्रैव स्थितोऽस्मि दिवसान् बहून् ॥ ७ ॥

आशया यदि मां रामः पुनः शब्दापयेदिति ।
विषये ते महाराज रामव्यसनकर्शिताः ॥ ८ ॥

अपि वृक्षाः परिम्लानाः सपुष्पाङ्कुरकोरकाः ।
उपतप्तोदका नद्यः पल्वलानि सरांसि च ॥ ९ ॥

परिशुष्कपलाशानि वनान्युपवनानि च ।
न च सर्पन्ति सत्त्वानि व्याला न प्रचरन्ति च ॥ १० ॥

रामशोकाभिभूतं तन्निष्कूजमभवद्वनम् ।
लीनपुष्करपत्राश्च नद्यश्च कलुषोदकाः ॥ ११ ॥

संतप्तपद्माः पद्मिन्यो लीनमीनविहंगमाः ।
जलजानि च पुष्पाणि माल्यानि स्थलजानि च ॥ १२ ॥

नाद्य भान्त्यल्पगन्धीनि फलानि च यथापुरम् ।
अत्रोद्यानानि शून्यानि प्रलीनविहगानि च ॥ १३ ॥

न चाभिरामानारामान् पश्यामि मनुजर्षभ ।
प्रविशन्तमयोध्यां मां न कश्चिदभिनन्दति ॥ १४ ॥

नरा राममपश्यन्तो निःश्वसन्ति मुहुर्मुहुः ।
देव राजस्थं दृष्ट्वा विना राममिहागतम् ॥ १५ ॥

दुःखादश्रुमुखः सर्वो राजमार्गगतो जनः ।
हम्यैर्विमानैः प्रासादैरवेक्ष्य स्थमागतम् ॥ १६ ॥

हाहाकारकृता नार्यो रामादर्शनकर्शिताः ।
आयतैर्विमलैर्नेत्रैरश्रुवेगपरिप्लुतैः ॥ १७ ॥

अन्योन्यमभिवीक्षन्तेऽव्यक्तमार्ततराः स्त्रियः ।
नामित्राणां न मित्राणामुदासीनजनस्य च ॥ १८ ॥

अहमार्ततया किञ्चिद्विशेषमुपलक्षये ।
अप्रहृष्टमनुष्या च दीननागतुरंगमा ॥ १९ ॥

आर्तस्वरपरिम्लाना विनिःश्वसितनिःस्वना ।
निरानन्दा महाराज रामप्रव्राजनातुरा ॥ २० ॥

कौसल्या पुत्रहीनेव अयोध्या प्रतिभाति मा ।
सूतस्य वचनं श्रुत्वा राजा परमदीनया ॥ २१ ॥

बाष्पोपहतया वाचा तं सूतमिदमब्रवीत् ।
कैकेय्या हि नियुक्तेन पापाभिजनभावया ॥ २२ ॥

न मया मन्त्रकुशलैर्वृद्धैः सह समर्थितम् ।
न सुहृद्भिर्न चामात्यैर्मन्त्रयित्वा न नैगमैः ॥ २३ ॥

मयायमर्थः संमोहात् स्त्रीहेतोः सहसा कृतः ।
भवितव्यतया नूनमिदं वा व्यसनं महत् ॥ २४ ॥

कुलस्यास्य विनाशाय प्राप्तं सूत यदृच्छया ।
सूत यद्यस्ति ते किञ्चिन्मया तु सुकृतं कृतम् ॥ २५ ॥

त्वं प्रापयाशु मां रामं प्राणाः संत्वरयन्ति माम् ।
यद्यद्यापि ममैवाज्ञा निवर्तयतु राघवम् ॥ २६ ॥

न शक्ष्यामि विना रामं मुहूर्तमपि जीवितुम् ।
अथवापि महाबाहुर्गतो दूरं भविष्यति ॥ २७ ॥

मामेव रथमारोप्य शीघ्रं रामाय दर्शय ।
वृत्तदंष्ट्रो महेष्वासः क्वासौ लक्ष्मणपूर्वजः ॥ २८ ॥

यदि जीवामि साध्वेनं पश्येयं सीतया सह ।
लोहिताक्षं महाबाहुमामुक्तमणिकुण्डलम् ॥ २९ ॥

रामं यदि न पश्येयं गमिष्यामि यमक्षयम् ।
अतो नु किं दुःखतरं योऽहमिक्ष्वाकुनन्दनम् ॥ ३० ॥

इमामवस्थामापन्नो नेह पश्यामि राघवम्ं ।
हा राम रामानुज हा हा वैदेहि तपस्विनि ॥ ३१ ॥

न मां जानीत दुःखेन म्रियमाणमनाथवत् ।
स तेन राजा दुःखेन भृशमर्पितचेतनः ॥ ३२ ॥

अवगाढः सुदुष्पारं शोकसागरमब्रवीत् ।
रामशोकमहावेगः सीताविरहपारगः ॥ ३३ ॥

श्वसितोर्मिमहावर्तो बाष्पफेनजलाविलः ।
बाहुविक्षेपमीनौघो विक्रन्दितमहास्वनः ॥ ३४ ॥

प्रकीर्णकेशशैवालः कैकेयीबडबामुखः ।
ममाश्रुवेगप्रभवः कुब्जावाक्यमहाग्रहः ॥ ३५ ॥

वरवेलो नृशंसाया रामप्रव्राजनायतः ।
यस्मिन् बत निमग्नोऽहं कौसल्ये राघवं विना ।
दुस्तरो जीवता देवि मयायं शोकसागरः ॥ ३६ ॥

अशोभनं योऽहमिहाद्य राघवं दिदृक्षमाणो न लभे सलक्ष्मणम् ।
इतीव राजा विलपन् महायशाः पपात तूर्णं शयने स मूर्च्छितः ॥ ३७ ॥

इति विलपति पार्थिवे प्रनष्टे करुणतरं द्विगुणं च रामहेतोः ।
वचनमनुनिशम्य तस्य देवी भयमगमत् पुनरेव राममाता ॥ ३८ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् अयोध्याकाण्डे दशरथविलापो नाम एकोनषष्टितमः सर्गः ॥


10 - दशमः सर्गः - ऋश्यशृङ्गस्याङ्गदेशानयनम्

सुमन्त्रचोदितो राज्ञा प्रोवाचेदं वचस्तदा ।
यथर्श्यशृङ्गस्त्वानीतो येनोपायेन मन्त्रिभिः ॥ १ ॥

तन्मे निगदितं सर्वं शृणु मे मन्त्रिभिः सह ।
रोमपादमुवाचेदं सहामात्यः पुरोहितः ॥ २ ॥

उपायो निरपायोऽयमस्माभिरभिचिन्तितः ।
ऋश्यशृङ्गो वनचरस्तपःस्वाध्यायतत्परः ॥ ३ ॥

अनभिज्ञः स नारीणां विषयाणां सुखस्य च ।
इन्द्रियार्थैरभिमतैर्नरचित्तप्रमाथिभिः ॥ ४ ॥

पुरमानाययिष्यामः क्षिप्रं चाध्यवसीयताम् ।
गणिकास्तत्र गच्छन्तु रूपवत्यः स्वलंकृताः ॥ ५ ॥

प्रलोभ्य विविधोपायैरानेष्यन्तीह सत्कृताः ।
श्रुत्वा तथेति राजा च प्रत्युवाच पुरोहितम् ॥ ६ ॥

पुरोहितो मन्त्रिणश्च तथा चक्रुश्च ते तदा ।
वारमुख्यास्तु तच्छ्रुत्वा वनं प्रविविशुर्महत् ॥ ७ ॥

आश्रमस्याविदूरेऽस्मिन् यत्नं कुर्वन्ति दर्शने ।
ऋषिपुत्रस्य धीरस्य नित्यमाश्रमवासिनः ॥ ८ ॥

पितुः स नित्यसंतुष्टो नातिचक्राम चाश्रमात् ।
न तेन जन्मप्रभृति दृष्टपूर्वं तपस्विना ॥ ९ ॥

स्त्री वा पुमान् वा यच्चान्यत् सर्वं नगरराष्ट्रजम् ।
ततः कदाचित्तं देशमाजगाम यदृच्छया ॥

विभण्डकसुतस्तत्र ताश्चापश्यद्वराङ्गनाः ।
ताश्चित्रवेषाः प्रमदा गायन्त्यो मधुरस्वनैः ॥ ११ ॥

ऋषिपुत्रमुपागम्य सर्वा वचनमब्रुवन् ।
कस्त्वं किं वर्तसे ब्रह्मन् ज्ञातुमिच्छामहे वयम् ॥ १२ ॥

एकस्त्वं विजने घोरे वने चरसि शंस नः ।
अदृष्टरूपास्तास्तेन काम्यरूपा वने स्त्रियः ॥

हार्दात्तस्य मतिर्जाता ह्याख्यातुं पितरं स्वकम् ।
पिता विभण्डकोऽस्माकं तस्याहं सुत औरसः ॥

ऋश्यशृङ्ग इति ख्यातं नाम कर्म च मे भुवि ।
इहाश्रमपदेऽस्माकं समीपे शुभदर्शनाः ॥

करिष्ये वोऽत्र पूजां वै सर्वेषां विधिपूर्वकम् ।
ऋषिपुत्रवचः श्रुत्वा सर्वासां मतिरास वै ॥

तदाश्रमपदं द्रष्टुं जग्मुः सर्वाश्च तेन ताः ।
आगतानां ततः पूजामृषिपुत्रश्चकार ह ॥ १७ ॥

इदमर्घ्यमिदं पाद्यमिदं मूलमिदं फलम् ।
प्रतिगृह्य तु तां पूजां सर्वा एव समुत्सुकाः ॥ १८ ॥

ऋषेर्भीतास्तु शीघ्रं ता गमनाय मतिं दधुः ।
अस्माकमपि मुख्यानि फलानीमानि वै द्विज ॥

गृहाण प्रति भद्रं ते भक्षयस्व च मा चिरम् ।
ततस्तास्तं समालिङ्गय सर्वा हर्षसमन्विताः ॥

मोदकान् प्रददुस्तस्मै भक्ष्यांश्च विविधाशुभान् ।
तानि चास्वाद्य तेजस्वी फलानीति स्म मन्यते ॥

अनास्वादितपूर्वाणि वने नित्यनिवासिना ।
आपृच्छ्य च तदा विप्रं व्रतचर्या निवेद्य च ॥ २२ ॥

गच्छन्ति स्मापदेशात्ता भीतास्तस्य पितुः स्त्रियः ।
गतासु तासु सर्वासु कश्यपस्यात्मजो द्विजः ॥

अस्वस्थहृदयश्चासीदुःखाच्च परिवर्तते ।
ततोऽपरेद्युस्तं देशमाजगाम स वीर्यवान् ॥ २४ ॥

विभण्डकसुतः श्रीमान् मनसा चिन्तयन् मुहुः ।
मनोज्ञा यत्र ता दृष्टा वारमुख्याः स्वलंकृताः ॥

दृष्ट्वैव च यदा विप्रमायान्तं हृष्टमानसाः ।
उपसृत्य ततः सर्वास्तास्तमूचुरिदं वचः ॥ २६ ॥

एह्याश्रमपदं सौम्य ह्यस्माकमिति चाब्रुवन् ।
चित्राण्यत्र बहूनि स्युर्मूलानि च फलानि च ॥

तत्राप्येष विधिः श्रीमान् विशेषेण भविष्यति ।
श्रुत्वा तु वचनं तासां सर्वासां हृदयंगमम् ॥ २८ ॥

गमनाय मतिं चक्रे तं च निन्युस्तदा स्त्रियः ।
तत्र चानीयमाने तु विप्रे तस्मिन् महात्मनि ॥

ववर्ष सहसा देवो जगत् प्रह्लादयंस्तदा ।
वर्षेणैवागतं विप्रं विषयं स्वं नराधिपः ॥ ३० ॥

प्रत्युद्गम्य मुनिं प्रह्नः शिरसा च महीं गतः ।
अर्घ्यं च प्रददौ तस्मै न्यायतः सुसमाहितः ॥

वव्रे प्रसादं विप्रेन्द्रान्मा विप्रं मन्युराविशेत् ।
अन्तःपुरं प्रवेश्यास्मै कन्यां दत्त्वा यथाविधि ॥

शान्तां शान्तेन मनसा राजा हर्षमवाप सः ।
एवं स न्यवसत्तत्र सर्वकामैः सुपूजितः ॥

ऋश्यशृङ्गो महातेजाः शान्तया सह भार्यया ॥ ३३ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् बालकाण्डे ऋश्यशृङ्गस्याङ्गदेशानयनं नाम दशमः सर्गः ॥


28 - एकोनत्रिंशः सर्गः - सिद्धाश्रम प्रवेशः

अथ तस्याप्रमेयस्य तद्वनं परिपृच्छतः ।
विश्वामित्रो महातेजा व्याख्यातुमुपचक्रमे ॥ १ ॥

इह राम महाबाहो विष्णुर्देववरः प्रभुः ।
वर्षाणि सुबहूनीह तथा युगशतानि च ॥ २ ॥

तपश्चरणयोगार्थमुवास सुमहातपाः ।
एष पूर्वाश्रमो राम वामनस्य महात्मनः ॥ ३ ॥

सिद्धाश्रम इति ख्यातः सिद्धो ह्यत्र महातपाः ।
एतस्मिन्नेव काले तु राजा वैरोचनिर्बलिः ॥

निर्जित्य दैवतगणान् सेन्द्रांश्च समरुद्गणान् ।
कारयामास तद्राज्यं त्रिषु लोकेषु विश्रुतः ॥

यज्ञं चकार सुमहानसुरेन्द्रो महाबलः ।
बलेस्तु यजमानस्य देवाः साग्निपुरोगमाः ॥ ६ ॥

समागम्य स्वयं चैव विष्णुमूचुरिहाश्रमे ।
बलिर्वैरोचनिर्विष्णो यजते यज्ञमुत्तमम् ॥ ७ ॥

असमाप्ते क्रतौ तस्मिन् स्वकार्यमभिपद्यताम् ।
ये चैनमभिवर्तन्ते याचितार इतस्ततः ॥ ८ ॥

यच्च यत्र यथावच्च सर्वं तेभ्यः प्रयच्छति ।
स त्वं सुरहितार्थाय मायायोगमुपागतः ॥ ९ ॥

वामनत्वं गतो विष्णो कुरु कल्याणमुत्तमम् ।
एतस्मिन्नन्तरे राम काश्यपोऽग्निसमप्रभः ॥ १० ॥

अदित्या सहितो राम दीप्यमान इवौजसा ।
देवीसहायो भगवान् दिव्यं वर्षसहस्रकम् ॥ ११ ॥

व्रतं समाप्य वरदं तुष्टाव मधुसूदनम् ।
तपोमयं तपोराशिं तपोमूर्तिं तपोधनम् ॥ १२ ॥

तपसा त्वां सुतप्तेन पश्यामि पुरुषोत्तमम् ।
शरीरे तव पश्यामि जगत् सर्वमिदं प्रभो ॥

त्वमनादिरनिर्देश्यस्त्वामहं शरणं गतः ।
तमुवाच हरिः प्रीतः काश्यपं धूतकल्मषम् ॥ १४ ॥

वरं वरय भद्रं ते वरार्होऽसि मतो मम ।
तच्छ्रुत्वा वचनं तस्य मारीचः काश्यपोऽब्रवीत् ॥

अदित्या देवतानां च मम चैवानुयाचतः ।
वरं वरद सुप्रीतो दातुमर्हसि सुव्रत ॥ १६ ॥

पुत्रत्वं गच्छ भगवन्नदित्यां मम चानघ ।
भ्राता भव यवीयांस्त्वं शक्रस्यासुरसूदन ॥ १७ ॥

शोकार्तानां तु देवानां साहाय्यं कर्तुमर्हसि ।
अयं सिद्धाश्रमो नाम प्रसादात्ते भविष्यति ॥ १८ ॥

सिद्धे कर्मणि देवेश उत्तिष्ठ भगवन्नितः ।
अथ विष्णुर्महातेजा अदित्यां समजायत ॥ १९ ॥

वामनं रूपमास्थाय वैरोचनिमुपागमत् ।
त्रीन् क्रमानथ भिक्षित्वा प्रतिगृह्य च मेदिनीम् ॥

आक्रम्य लोकाँल्लोकात्मा सर्वलोकहिते रतः ।
महेन्द्राय पुनः प्रादान्नियम्य बलिमोजसा ॥

त्रैलोक्यं स महातेजाश्चक्रे शक्रवशं पुनः ।
तेनैष पूर्वमाक्रान्त आश्रमः श्रमनाशनः ॥ २२ ॥

मयापि भक्त्या तस्यैष वामनस्योपभुज्यते ।
एतमाश्रममायान्ति राक्षसा विघ्नकारिणः ॥ २३ ॥

अत्र ते पुरुषव्याघ्र हन्तव्या दुष्टचारिणः ।
अथ गच्छामहे राम सिद्धाश्रममनुत्तमम् ॥ २४ ॥

तदाश्रमपदं तात तवाप्येतद्यथा मम ।
इत्युक्त्वा परमप्रीतो गृह्य रामं सलक्ष्मणम् ॥ २५ ॥

प्रविशन्नाश्रमपदं व्यरोचत महामुनिः ।
शशीव गतनीहारः पुनर्वसुसमन्वितः ॥ २६ ॥

तं दृष्ट्वा मुनयः सर्वे सिद्धाश्रमनिवासिनः ।
उत्पत्योत्पत्य सहसा विश्वामित्रमपूजयन् ॥

यथार्हं चक्रिरे पूजां विश्वामित्राय धीमते ।
तथैव राजपुत्राभ्यामकुर्वन्नतिथिक्रियाम् ॥ २८ ॥

मुहूर्तमिव विश्रान्तौ राजपुत्रावरिन्दमौ ।
प्राञ्जली मुनिशार्दूलमूचतू रघुनन्दनौ ॥ २९ ॥

अद्यैव दीक्षां प्रविश भद्रं ते मुनिपुंगव ।
सिद्धाश्रमोऽयं सिद्धः स्यात् सत्यमस्तु वचस्तव ॥

एवमुक्तो महातेजा विश्वामित्रो महामुनिः ।
प्रविवेश ततो दीक्षां नियतो नियतेन्द्रियः ॥ ३१ ॥

कुमारावपि तां रात्रिमुषित्वा सुसमाहितौ ।
प्रभातकाले चोत्थाय पूर्वां संध्यामुपास्य च ॥ ३२ ॥

स्पृष्टोदकौ शुची जप्यं समाप्य नियमेन च ।
हुताग्निहोत्रमासीनं विश्वामित्रमवन्दताम् ॥ ३३ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रित्रकायां संहितायाम् बालकाण्डे सिद्धाश्रमप्रवेशो नाम एकोनत्रिंशः सर्गः ॥


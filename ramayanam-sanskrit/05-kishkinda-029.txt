29 - एकोनत्रिंशः सर्गः - हनुमत्प्रतिबोधनम्

समीक्ष्य विमलं व्योम गतविद्युद्बलाहकम् ।
सारसारवसंघुष्टं रम्यज्योत्स्नानुलेपनम् ॥ १ ॥

समृद्धार्थं च सुग्रीवं मन्दधर्मार्थसंग्रहम् ।
अत्यर्थमसतां मार्गमेकान्तगतमानसम् ॥ २ ॥

निवृत्तकार्यं सिद्धार्थं प्रमदाभिरतं सदा ।
प्राप्तवन्तमभिप्रेतान् सर्वानपि मनोरथान् ॥ ३ ॥

स्वां च पत्नीमभिप्रेतां तारां चापि समीप्सिताम् ।
विहरन्तमहोरात्रं कृतार्थं विगतज्वरम् ॥

क्रीडन्तमिव देवेन्द्रं नन्दनेऽप्सरसां गणैः ।
मन्त्रिषु न्यस्तकार्यं च मन्त्रिणामनवेक्षकम् ॥

उत्सन्नराज्यसंदेशं कामवृत्तमवस्थितम् ।
निश्चितार्थोऽर्थतत्वज्ञः कालधर्मविशेषवित् ॥ ६ ॥

प्रसाद्य वाक्यैर्मधुरैर्हेतुमद्भिर्मनोरमैः ।
वाक्यविद्वाक्यतत्त्वज्ञं हरीशं मारुतात्मजः ॥ ७ ॥

हितं तथ्यं च पथ्यं च सामधर्मार्थनीतिमत् ।
प्रणयप्रीतिसंयुक्तं विश्वासकृतनिश्चयम् ॥ ८ ॥

हरीश्वरमुपागम्य हनुमान्वाक्यमब्रवीत् ।
राज्यं प्राप्तं यशश्चैव कौली श्रीरपि वर्धिता ॥ ९ ॥

मित्राणां संग्रहः शेषस्तं भवान् कर्तुमर्हति ।
यो हि मित्रेषु कालज्ञः सततं साधु वर्तते ॥

तस्य राज्यं च कीर्तिश्च प्रतापश्चाभिवर्धते ।
यस्य कोशश्च दण्डश्च मित्राण्यात्मा च भूमिप ॥

समवेतानि सर्वाणि स राज्यं महदश्नुते ।
तद्भवान् वृत्तसंपन्नः स्थितः पथि निरत्यये ॥

मित्रार्थमभिनीतार्थं यथावत् कर्तुमर्हति ।
संत्यज्य सर्वकर्माणि मित्रार्थे यो न वर्तते ॥ १३ ॥

संभ्रमाद्विकृतोत्साहः सोऽनर्थेनावरुध्यते ।
यस्तु कालव्यतीतेषु मित्रकार्यमरिन्दम ॥ १४ ॥

स कृत्वा महतोऽप्यर्थान्न मित्रार्थेन युज्यते ।
यदिदं वीर कार्यं नो मित्रकार्यमरिन्दम ॥ १५ ॥

क्रियतां राघवस्यैतद्वैदेह्याः परिमार्गणम् ।
न च कालमतीतं ते निवेदयति कालवित् ॥ १६ ॥

त्वरमाणोऽपि सन् प्राज्ञस्तव राजन् वशानुगः ।
कुलस्य हेतुः स्फीतस्य दीर्घबन्धुश्च राघवः ॥

अप्रमेयप्रभावश्च स्वयं चाप्रतिमो गुणैः ।
तस्य त्वं कुरु वै कार्यं पूर्वं तेन कृतं तव ॥ १८ ॥

हरीश्वर हरिश्रेष्ठानाज्ञापयितुमर्हसि ।
न हि ताकद्भवेत् कालो व्यतीतश्चोदनाते ॥ १९ ॥

चोदितस्य हि कार्यस्य भवेत् कालव्यतिक्रमः ।
अकर्तुरपि कार्यस्य भवान् कर्ता हरीश्वर ॥

किं पुनः प्रतिकर्तुस्ते राज्येन च वधेन च ।
शक्तिमानपि विक्रान्तो वानरर्क्षगणेश्वर ॥ २१ ॥

कर्तुं दाशरथेः प्रीतिमाज्ञायां किं न सज्जसे ।
कामं खलु शरैः शक्तः सुरासुरमहोरगान् ॥

वशे दाशरथिः कर्तुं त्वत्प्रतिज्ञां तु काङ्क्षते ।
प्राणत्यागाविशङ्केन कृतं तेन तव प्रियम् ॥

तस्य मार्गाम वैदेहीं पृथिव्यामपि चाम्बरे ।
न देवा न च गन्धर्वा नासुरा न मरुद्गणाः ॥

न च यक्षा भयं तस्य कुर्युः किमुत राक्षसाः ।
तदेवं शक्तियुक्तस्य पूर्वं प्रियकृतस्तव ॥ २५ ॥

रामस्यार्हसि पिङ्गेश कर्तुं सर्वात्मना प्रियम् ।
नाधस्तादवनौ नाप्सु गतिर्नोपरि चाम्बरे ॥ २६ ॥

कस्यचित् सज्जतेऽस्माकं कपीश्वर तवाज्ञया ।
तदाज्ञापय कः किं ते कृते कुत्र व्यवस्यतु ॥

हरयो ह्यप्रधृष्यास्ते सन्ति कोट्यग्रतोऽनघाः ।
तस्य तद्वचनं श्रुत्वा काले साधु निवेदितम् ॥

सुग्रीवः सत्त्वसंपन्नश्चकार मतिमुत्तमाम् ।
संदिदेशातिमतिमान् नीलं नित्यकृतोद्यमम् ॥ २९ ॥

दिक्षु सर्वासु सर्वेषां सैन्यानामुपसंग्रहे ।
यथा सेना समग्रा मे यूथपालाश्च सर्वशः ॥ ३० ॥

समागच्छन्त्यसङ्गेन सेनाग्राणि तथा कुरु ।
ये त्वन्तपालाः प्लवगाः शीघ्रगा व्यवसायिनः ॥

समानयन्तु ते सैन्यं त्वरिताः शासनान्मम ।
स्वयं चानन्तरं सैन्यं भवानेवानुपश्यतु ॥ ३२ ॥

त्रिपञ्चरात्रादूर्ध्वं यः प्राप्नुयान्नेह वानरः ।
तस्य प्राणान्तिको दण्डो नात्र कार्या विचारणा ॥

हरींश्च वृद्धानुपयातु साङ्गदो भवान् ममाज्ञामधिकृत्य निश्चिताम् ।
इति व्यवस्थां हरिपुंगवेश्वरो विधाय वेश्म प्रविवेश वीर्यवान् ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् किष्किन्धाकाण्डे हनुमत्प्रतिबोधनं नाम एकोनत्रिंशः सर्गः ॥


11 - एकादशः सर्गः - पानभूमिविचयः

अवधूय च तां बुद्धिं बभूवावस्थितस्तदा ।
जगाम चापरां चिन्तां सीतां प्रति महाकपिः ॥ १ ॥

न रामेण वियुक्ता सा स्वप्तुमर्हति भामिनी ।
न भोक्तुं नाप्यलंकर्तुं न पानमुपसेवितुम् ॥ २८ ॥

नान्यं नरमुपस्थातुं सुराणामपि चेश्वरम् ।
न हि रामसमः कश्चिद्विद्यते त्रिदशेष्वपि ॥ ३ ॥

अन्येयमिति निश्चित्य पानभूमौ चचार सः ।
क्रीडितेनापराः कान्ता गीतेन च तथापराः ॥ ४ ॥

नृत्तेन चापराः क्लान्ताः पानविप्रहतास्तथा ।
मुरजेषु मृदङ्गेषु पीठिकासु च संस्थिताः ॥ ५ ॥

तथास्तरणमुख्येषु संविष्टाश्चापराः स्त्रियः ।
अङ्गनानां सहस्रेण भूषितेन विभूषणैः ॥ ६ ॥

रूपसल्लापशीलेन युक्तगीतार्थभाषिणा ।
देशकालाभियुक्तेन युक्तवाक्याभिधायिना ॥ ७ ॥

रताभिरतसंसुप्तं ददर्श हरियूथपः ।
अन्यत्रापि वरस्त्रीणां रूपसंलापशालिनाम् ॥ ८ ॥

सहस्रं युवतीनां तु प्रसुप्तं स ददर्श ह ।
देशकालाभियुक्तं तु युक्तवाक्याभिधायि च ॥ ९ ॥

तासां मध्ये महाबाहुः शुशुभे राक्षसेश्वरः ।
गोष्ठे महति मुख्यानां गवां मध्ये यथा वृषः ॥ १० ॥

स राक्षसेन्द्रः शुशुभे ताभिः परिवृतः स्वयम् ।
करेणुभिर्यथारण्ये परिकीर्णो महाद्विपः ॥ ११ ॥

सर्वकामैरुपेतां च पानभूमिं महात्मनः ।
ददर्श कपिशार्दूलस्तस्य रक्षः पतेर्गृहे ॥ १२ ॥

मृगाणां महिषाणां च वराहाणां च भागशः ।
तत्र न्यस्तानि मांसानि पानभूमौ ददर्श सः ॥ १३ ॥

रौक्मेषु च विशालेषु भाजनेष्वर्धभक्षितान् ।
ददर्श कपिशार्दूलो मयूरान् कुक्कुटांस्तथा ॥ १४ ॥

वराहवाध्रीणसकान् दधिसौवर्चलायुतान् ।
शल्यान्मृगमयूरांश्च हनुमानन्ववैक्षत ॥ १५ ॥

क्रकरान् विविधान् सिद्धांश्चकोरानर्धभक्षितान् ।
महिषानेकशल्यांश्च च्छागांश्च कृतनिष्ठितान् ॥ १६ ॥

लेह्यानुच्चावचान् पेयान् भोज्यानि विविधानि च ।
तथाम्ललवणोत्तंसैर्विर्विधै रागषाडवैः ॥ १७ ॥

हारनूपुरकेयूरैरपविद्धैर्महाधनैः ।
पानभाजनविक्षिप्तैः फलैश्च विविधैरपि ॥ १८ ॥

कृतपुष्पोपहारा भूरधिकं पुष्यति श्रियम् ।
तत्र तत्र च विन्यस्तैः सुश्लिष्टैः शयनासनैः ॥ १९ ॥

पानभूमिर्विना वह्निं प्रदीप्तेवोपलक्ष्यते ।
बहुप्रकारैर्विविधैर्वरसंस्कारसंस्कृतैः ॥ २० ॥

मांसैः कुशलसंयुक्तैः पानभूमिगतैः पृथक् ।
दिव्याः प्रसन्ना विविधाः सुराः कृतसुरा अपि ॥ २१ ॥

शर्करासवमाध्वीकपुष्पासवफलासवाः ।
वासचूर्णैश्च विविधैर्दृष्टास्तैस्तैः पृथक् पृथक् ॥ २२ ॥

संतता शुशुभे भूमिर्माल्यैश्च बहुसंस्थितैः ।
हिरण्मयैश्च विविधैर्भाजनैः स्फाटिकैरपि ॥ २३ ॥

जाम्बूनदमयैश्चान्यैः करकैरभिसंवृता ।
राजतेषु च कुम्भेषु जाम्बूनदमयेषु च ॥ २४ ॥

पानश्रेष्ठं तथा भूरि कपिस्तत्र ददर्श सः ।
सोऽपश्यच्छातकुम्भानि शीधोर्मणिमयानि च ॥ २५ ॥

राजतानि च पूर्णानि भाजनानि महाकपिः ।
क्वचिदर्धावशेषाणि क्वचित् पीतानि सर्वशः ॥ २६ ॥

क्वचिन्नैव प्रपीतानि पानानि स ददर्श ह ।
क्वचिद्भक्ष्यांश्च विविधान् क्वचित्पानानि भागशः ॥ २७ ॥

क्वचिदन्नावशेषाणि पश्यन्वै विचचार ह ।
क्वचित् प्रभिन्नः करकैः क्वचिदालोलितैर्घटैः ॥ २८ ॥

क्वचित् संपृक्तमाल्यानि मूलानि च फलानि च ।
शयनान्यत्र नारीणां शुभ्राणि बहुधा पुनः ॥ २९ ॥

परस्परं समाश्लिष्य काश्चित् सुप्ता वराङ्गनाः ।
काचिच्च वस्त्रमन्यस्याः स्वपन्त्याः परिधाय च ॥ ३० ॥

आहृत्य चाबलाः सुप्ता निद्राबलपराजिताः ।
तासामुच्छ्वासवातेन वस्त्रं माल्यं च गात्रजम् ॥ ३१ ॥

नात्यर्थं स्पन्दते चित्रं प्राप्य मन्दमिवानिलम् ।
चन्दनस्य च शीतस्य शीधोर्मधुरसस्य च ॥ ३२ ॥

विविधस्य च माल्यस्य धूपस्य विविधस्य च ।
बहुधा मारुतस्तत्र गन्धं विविधमुद्वहन् ॥ ३३ ॥

रसानां चन्दनानां च धूपानां चैव मूर्च्छितः ।
प्रववौ सुरभिर्गन्धो विमाने पुष्पके तदा ॥ ३४ ॥

श्यामावदातास्तत्रान्याः काश्चित् कृष्णा वराङ्गनाः ।
काश्चित् काञ्चनवर्णाङ्गयः प्रमदा राक्षसालये ॥ ३५ ॥

तासां निद्रावशत्वाच्च मदनेन च मूर्छितम् ।
पद्मिनीनां प्रसुप्तानां रूपमासीद्यथैव हि ॥ ३६ ॥

एवं सर्वमशेषेण रावणान्तःपुरं कपिः ।
ददर्श सुमहातेजा न ददर्श च जानकीम् ॥ ३७ ॥

निरीक्षमाणश्च तदा ताः स्त्रियः स महाकपिः ।
जगाम महतीं चिन्तां धर्मसाध्वसशङ्कितः ॥ ३८ ॥

परदारावरोधस्य प्रसुप्तस्य निरीक्षणम् ।
इदं खलु ममात्यर्थं धर्मलोपं करिष्यति ॥ ३९ ॥

न हि मे परदाराणां दृष्टिर्विषयवर्तिनी ।
अयं चात्र मया दृष्टः परदारपरिग्रहः ॥ ४० ॥

तस्य प्रादुरभूच्चिन्ता पुनरन्या मनस्विनः ।
निश्चितैकान्तचित्तस्य कार्यनिश्चयदर्शिनी ॥ ४१ ॥

कामं दृष्टा मया सर्वा विश्वस्ता रावणस्त्रियः ।
न हि मे मनसः किञ्चिद्वैकृत्यमुपपद्यते ॥ ४२ ॥

मनो हि हेतुः सर्वेषामिन्द्रियाणां प्रवर्तने ।
शुभाशुभास्ववस्थासु तच्च मे सुव्यवस्थितम् ॥ ४३ ॥

नान्यत्र च मया शक्या वैदेही परिमार्गितुम् ।
स्त्रियो हि स्त्रीषु दृश्यन्ते सर्वथा परिमार्गणे ॥ ४४ ॥

यस्य सत्त्वस्य या योनिस्तस्यां तत् परिमृम्यते ।
न शक्या प्रमदा नष्टा मृगीषु परिमार्गितुम् ॥ ४५ ॥

तदिदं मार्गितं तावच्छुद्धेन मनसा मया ।
रावणान्तःपुरं सर्वं दृश्यते न च जानकी ॥ ४६ ॥

देवगन्धर्वकन्याश्च नागकन्याश्च वीर्यवान् ।
अवेक्षमाणो हनुमान्नैवापश्यत जानकीम् ॥ ४७ ॥

तामपश्यन् कपिस्तत्र पश्यंश्चान्या वरस्त्रियः ।
अपक्रम्य तदा वीरः प्रध्यातुमुपचक्रमे ॥ ४८ ॥

स भूयस्तु परं श्रीमान् मारुतिर्यत्नमास्थितः ।
आपानभूमिमुत्सृज्य तां विचेतुं प्रचक्रमे ॥ ४९ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् सुन्दरकाण्डे पानभूमिविचयो नाम एकादशः सर्गः ॥


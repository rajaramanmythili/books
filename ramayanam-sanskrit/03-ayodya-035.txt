35 - पञ्चत्रिंशः सर्गः - सुमन्त्रगर्हणम्

ततो निर्धूय सहसा शिरो निःश्वस्य चासकृत् ।
पाणिं पाणौ विनिष्पिष्य दन्तान् कटकटाप्य च ॥ १ ॥

लोचने कोपंसस्क्ते वर्णं पूर्वोचितं जहत् ।
कोपाभिभूतः सहसा संतापमशुभं गतः ॥ २ ॥

मनः समीक्षमाणस्य सूतो दशरथस्य सः ।
कम्पयन्निव कैकेय्या हृदयं वाक्छरैः शितैः ॥ ३ ॥

वाक्यवद्धैरनुपमैर्निर्भिन्दन्निव चाशुगैः ।
कैकेय्याः सर्वमर्माणि सुमन्त्रः प्रत्यभाषत ॥ ४ ॥

यस्यास्तव पतिस्त्यक्तो राजा दशरथः स्वयम् ।
भर्ता सर्वस्य जगतः स्थावरस्य चरस्य च ॥ ५ ॥

न ह्यकार्यतमं किञ्चित्तव देवीह विद्यते ।
पतिघ्नीं त्वामहं मन्ये कुलघ्नीमपि चान्ततः ॥ ६ ॥

यन्महेन्द्रमिवाजय्यं दुष्प्रकम्प्यमिवाचलम् ।
महोदधिमिवाक्षोभ्यं संतापयसि कर्मभिः ॥ ७ ॥

मावमंस्था दशरथं भर्तारं वरदं पतिम् ।
भर्तुरिच्छा हि नारीणां पुत्रकोट्या विशिष्यते ॥ ८ ॥

यथावयो हि राज्यानि प्राप्नुवन्ति नृपक्षये ।
इक्ष्वाकुकुलनाथेऽस्मिंस्तल्लोपयितुमिच्छसि ॥ ९ ॥

राजा भवतु ते पुत्रो भरतः शास्तु मेदिनीम् ।
वयं तत्र गमिष्यामो यत्र रामो गमिष्यति ॥ १० ॥

न हि ते विषये कश्चिद् ब्राह्मणो वस्तुमर्हति ।
तादृशं त्वममर्यादमद्य कर्म चिकीर्षसि ॥ ११ ॥

आश्चर्यमिव पश्यामि यस्यास्ते वृत्तमीदृशम् ।
आचरन्त्या न विद्यता सद्यो भवति मेदिनी ॥ १२ ॥

महाब्रह्मर्षिसृष्टा हि ज्वलन्तो भीमदर्शनाः ।
धिग्वाग्दण्डा न हिंसन्ति रामप्रव्राजने स्थिताम् ॥ १३ ॥

आम्रं छित्त्वा कुठारेण निम्बं परिचरेतु यः ।
यश्चैनं पयसा सिचेन्नैवास्य मधुरो भवेत् ॥ १४ ॥

अभिजातं हि ते मन्ये यथा मातुस्तथैव च ।
न हि निम्बात् स्रवेत्क्षौद्रं लोके निगदितं वचः ॥ १५ ॥

तव मातुरसद्ग्राहं विद्मः पूर्वं यथाश्रुतम् ।
पितुस्ते वरदः कश्चिद्ददौ वरमनुत्तमम् ॥ १६ ॥

सर्वभूतरुतं तस्मात् संजज्ञे वसुधाधिपः ।
तेन तिर्यग्गतानां च भूतानां विदितं वचः ॥ १७ ॥

ततो जृम्भस्य शयने विरुताद्भूरिवर्चसः ।
पितुस्ते विदितो भावः स तत्र बहुधाहसत् ॥ १८ ॥

तत्र ते जननी क्रुद्धा मृत्युपाशमभीप्सती ।
हासं ते नृपते सौम्य जिज्ञासामीति चाब्रवीत् ॥ १९ ॥

नृपश्चोवाच तां देवीं देवि शंसामि ते यदि ।
ततो मे मरणं सद्यो भविष्यति न संशयः ॥ २० ॥

माता ते पितरं देवी ततः केकयमब्रवीत् ।
शंस मे जीव वा मा वा न मामपहसिष्यसि ॥ २१ ॥

प्रियया च तथोक्तः सन् केकयः पृथिवीपतिः ।
तस्मै तं वरदायार्थं कथयामास तत्त्वतः ॥ २२ ॥

ततः स वरदः साधू राजानं प्रत्यभाषत ।
यदि त्वं शंससे राजन् मरणं ते भवेद्ध्रुवम् ॥ २३ ॥

म्रियतां ध्वंसतां वेयं मा कृथास्त्वं महीपते ।
स तच्छ्रुत्वा वचस्तस्य प्रसन्नमनसो नृपः ॥ २४ ॥

मातरं ते निरस्याशु विजहार कुबेरवत् ।
तथा त्वमपि राजानं दुर्जनाचरिते पथि ॥ २५ ॥

असद्ग्राहमिमं मोहात् कुरुषे पापदर्शिनी ।
सत्यश्चाद्य प्रवादोऽयं लौकिकः प्रतिभाति मा ॥ २६ ॥

पितॄन् समनुजायन्ते नरा मातरमङ्गनाः ।
नैवं भव गृहाणेदं यदाह वसुधाधिपः ॥ २७ ॥

भर्तुरिच्छामुपास्स्वेह जनस्यास्य गतिर्भव ।
मा त्वं प्रोत्साहिता पापैर्देवराजसमप्रभम् ॥ २८ ॥

भर्तारं लोकभर्तारमसद्धर्ममुपादधाः ।
न हि मिथ्या प्रतिज्ञातं करिष्यति तवानघः ॥ २९ ॥

श्रीमान् दशरथो राजा देवि राजीवलोचनः ।
ज्येष्ठो वदान्यः कर्मण्यः स्वधर्मस्याभिरक्षिता ॥ ३० ॥

रक्षिता जीवलोकस्य ब्रूहि रामोऽभिषिच्यताम् ।
परिवादो हि ते देवि महाँल्लोके चरिष्यति ॥ ३१ ॥

यदि रामो वनं याति विहाय पितरं नृपम् ।
स्वराज्यं राघवः पातु भव त्वं विगतज्वरा ॥ ३२ ॥

न हि ते राघवादन्यः क्षमः पुरवरे वसेत् ।
रामे हि यौवराज्यस्थे राजा दशरथो वनम् ॥ ३३ ॥

प्रवेक्ष्यति महेष्वासः पूर्ववृत्तमनुस्मरन् ।
इति सान्त्वैश्च तीक्ष्णैश्च कैकेयीं राजसंसदि ॥ ३४ ॥

सुमन्त्रः क्षोभयामास भूय एव कृताञ्जलिः ।
नैव सा क्षुभ्यते देवी न च स्म परिदूयते ।
न चास्या मुखवर्णस्य लक्ष्यते विक्रिया तदा ॥ ३५ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् अयोध्याकाण्डे सुमन्त्रगर्हणं नाम पञ्चत्रिंशः सर्गः ॥


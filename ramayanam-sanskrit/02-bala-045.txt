45 - पञ्चचत्वारिंशः सर्गः - अमृतोत्पत्तिः

विश्वामित्रवचः श्रुत्वा राघवः सहलक्ष्मणः ।
विस्मयं परमं गत्वा विश्वामित्रमथाब्रवीत् ॥ १ ॥

अत्यद्भुतमिदं ब्रह्मन् कथितं परमं त्वया ।
गङ्गावतरणं पुण्यं सागरस्यापि पूरणम् ॥ २ ॥

क्षणभूतेव नौ रात्रिः संवृत्तेयं महातपः ।
इमां चिन्तयतः सर्वां निखिलेन कथां तव ॥ ३ ॥

तस्य सा शर्वरी सर्वा सह सौमित्रिणा तदा ।
जगाम चिन्तयानस्य विश्वामित्रकथां शुभाम् ॥ ४ ॥

ततः प्रभाते विमले विश्वामित्रं महामुनिम् ।
उवाच राघवो वाक्यं कृताह्निकमरिन्दमः ॥ ५ ॥

गता भगवती रात्रिः श्रोतव्यं परमं श्रुतम् ।
तराम सरितां श्रेष्ठां पुण्यां त्रिपथगां नदीम् ॥ ६ ॥

नौरेषा हि सुखास्तीर्णा ऋषीणां पुण्यकर्मणाम् ।
भगवन्तमिह प्राप्तं ज्ञात्वा त्वरितमागता ॥ ७ ॥

तस्य तद्वचनं श्रुत्वा राघवस्य महात्मनः ।
संतारं कारयामास सर्षिसङ्घः सराघवः ॥ ८ ॥

उत्तरं तीरमासाद्य संपूज्यर्षिगणं तदा ।
गङ्गाकूले निविष्टास्ते विशालां ददृशुः पुरीम् ॥ ९ ॥

ततो मुनिवरस्तूर्णं जगाम सहराघवः ।
विशालां नगरीं रम्यां दिव्यां स्वर्गोपमां तदा ॥ १० ॥

अथ रामो महाप्राज्ञो विश्वामित्रं महामुनिम् ।
पप्रच्छ प्राञ्जलिर्भूत्वा विशालामुत्तमां पुरीम् ॥ ११ ॥

। कतरो राजवंशोऽयं विशालायां महामुने ।
श्रोतुमिच्छामि भद्रं ते परं कौतूहलं हि मे ॥ १२ ॥

तस्य तद्वचनं श्रुत्वा रामस्य मुनिपुंगवः ।
आख्यातुं तत् समारेभे विशालस्य पुरातनम् ॥ १३ ॥

श्रूयतां राम शक्रस्य कथां कथयतः श्रुताम् ।
अस्मिन् देशे तु यद्वृत्तं शृणु तत्त्वेन राघव ॥ १४ ॥

पूर्वं कृतयुगे राम दितेः पुत्रा महाबलाः ।
अदितेश्च महाभागा वीर्यवन्तः सुधार्मिकाः ॥ १५ ॥

ततस्तेषां नरव्याघ्र बुद्धिरासीन्महात्मनाम् ।
अमरा अजराश्चैव कथं स्याम निरामयाः ॥ १६ ॥

तेषां चिन्तयतां राम बुद्धिरासीन्महात्मनाम् ।
क्षीरोदमथनं कृत्वा रसं प्राप्स्याम तत्र वै ॥ १७ ॥

ततो निश्चित्य मथनं योक्त्रं कृत्वा च वासुकिम् ।
मन्थानं मन्दरं कृत्वा ममन्थुरमितौजसः ॥ १८ ॥

अथ वर्षसहस्रेण आयुर्वेदमयः पुमान् ।
उदतिष्ठत् सुधर्मात्मा सदण्डः सकमण्डलुः ॥ १९ ॥

पूर्वं धन्वन्तरी राम अप्सराश्च सुवर्चसः ।
अप्सु निर्मथनादेव रसात्तस्माद्वराः स्त्रियः ॥ २० ॥

उत्पेतुर्मनुजश्रेष्ठ तस्मादप्सरसोऽभवन् ।
षष्टिः कोट्योऽभवंस्तासामप्सराणां सुवर्चसाम् ॥ २१ ॥

असंख्येयास्तु काकुत्स्थ यास्तासां परिचारिकाः ।
न ताः स्म प्रतिगृह्णन्ति सर्वे ते देवदानवाः ॥ २२ ॥

अप्रतिग्रहणात्ताश्च सर्वाः साधारणाः स्मृताः ।
वरुणस्य ततः कन्या वारुणी रघुनन्दन ॥ २३ ॥

उत्पपात महाभागा मार्गमाणा परिग्रहम् ।
दितेः पुत्रा न तां राम जगृहुर्वरुणात्मजाम् ॥ २४ ॥

अदितेस्तु सुता वीर जगृहुस्तामनिन्दिताम् ।
असुरास्तेन दैतेयाः सुरास्तेनादितेः सुताः ॥ २५ ॥

हृष्टाः प्रमुदिताश्चासन् वारुणीग्रहणात् सुराः ।
उच्चैःश्रवा हयश्रेष्ठो मणिरत्नं च कौस्तुभम् ॥ २६ ॥

उदतिष्ठन्नरश्रेष्ठ तथैवामृतमुत्तमम् ।
अथ तस्य कृते राम महानासीत् कुलक्षयः ॥ २७ ॥

अदितेस्तु ततः पुत्रा दितेः पुत्रानसूदयन् ।
एकतोऽभ्यागमन् सर्वे ह्यसुरा राक्षसैः सह ॥ २८ ॥

युद्धमासीन्महाघोरं वीर त्रैलोक्यमोहनम् ।
यदा क्षयं गतं सर्वं तदा विष्णुर्महाबलः ॥ २९ ॥

अमृतं सोऽहरत् तूर्णं मायामास्थाय मोहिनीम् ।
ये तदाभिमुखं विष्णुमक्षय्यं पुरुषोत्तमम् ॥ ३० ॥

संपिष्टास्ते तदा युद्धे विष्णुना प्रभविष्णुना ।
अदितेरात्मजा वीरा दितेः पुत्रान्निजघ्निरे ॥ ३१ ॥

तस्मिन् युद्धे महाघोरे दैतेयादित्ययोर्भृशम् ।
निहत्य दितिपुत्रांश्च राज्यं प्राप्य पुरंदरः ।
शशास मुदितो लोकान् सर्षिसङ्घान् सचारणान् ॥ ३२ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् बालकाण्डे अमृतोत्पत्तिः नाम पञ्च चत्वारिंशः सर्गः ॥


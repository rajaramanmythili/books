28 - अष्टाविंशः सर्गः - मैन्दादिपराक्रमाख्यानम्

सारणस्य वचः श्रुत्वा रावणं राक्षसाधिपम् ।
बलमादिश्य तत्सर्वं शुको वाक्यमथाब्रवीत् ॥ १ ॥

स्थितान् पश्यसि यानेतान् मत्तानिव महाद्विपान् ।
न्यग्रोधानिव गाङ्गेयान् सालान् हैमवतानिव ॥ २ ॥

एते दुष्प्रसहा राजन् बलिनः कामरूपिणः ।
दैत्यदानवसंकाशा युद्धे देवपराक्रमाः ॥ ३ ॥

एषां कोटिसहस्राणि नव पञ्च च सप्त च ।
तथा शङ्खसहस्राणि तथा बृन्दशतानि च ॥ ४ ॥

एते सुग्रीवसचिवाः किष्किन्धानिलयाः सदा ।
हरयो देवगन्धर्वैरुत्पन्नाः कामरूपिणः ॥ ५ ॥

यौ तौ पश्यसि तिष्ठन्तौ कुमारौ देवरूपिणौ ।
मैन्दश्च द्विविदश्चोभौ ताभ्यां नास्ति समो युधि ॥ ६ ॥

ब्रह्मणा समनुज्ञातावमृतप्राशिनावुभौ ।
आशंसेते युधा लङ्कामेतौ मर्दितुमोजसा ॥ ७ ॥

यं तु पश्यसि तिष्ठन्तं प्रभिन्नमिव कुञ्जरम् ।
यो बलात्क्षोभयेत्क्रुद्धः समुद्रमपि वानरः ॥ ८ ॥

एषोऽभिगन्ता लङ्काया वैदेह्यास्तव च प्रभो ।
एनं पश्य पुरा दृष्टं वानरं पुनरागतम् ॥ ९ ॥

ज्येष्ठः केसरिणः पुत्रो वातात्मज इति श्रुतः ।
हनुमानिति विख्यातो लङ्घितो येन सागरः ॥ १० ॥

कामरूपी हरिश्रेष्ठो बलरूपसमन्वितः ।
अनिवार्यगतिश्चैव यथा सततगः प्रभुः ॥ ११७७७४ ॥

उद्यन्तं भास्करं दृष्ट्वा बालः किल पिपासितः ।
त्रियोजनसहस्त्रं तु अध्वानमवतीर्य हि ॥ १२ ॥

आदित्यमाहरिष्यामि न मे क्षुत्प्रतियास्यति ।
इति संचिन्त्य मनसा पुरैष बलदर्पितः ॥ १३ ॥

अनाधृष्यतमं देवमपि देवर्षिदानवैः ।
अनासाद्यैव पतितो भास्करोदयने गिरौ ॥ १४ ॥

पतितस्य कपेरस्य हनुरेका शिलातले ।
किञ्चिद्भिन्ना दृढहनोर्हनुमानेष तेन वै ॥ १५ ॥

सत्यमागमयोगेन ममैष विदितो हरिः ।
नास्य शक्यं बलं रूपं प्रभवो वापि भाषितुम् ॥ १६ ॥

एष आशंसते लङ्कामेको मर्दितुमोजसा ।
येन जाज्वल्यते सौम्य धूमकेतुस्तवाद्य वै ॥ १७ ॥

लङ्कायां निहितश्चापि कथं न स्मरसे कपिम् ।
यश्चैषोऽनन्तरः शूरः श्यामः पद्मनिभेक्षणः ॥ १८ ॥

इक्ष्वाकूणामतिरथो लोके विख्यातपौरुषः ।
यस्मिन्न चलते धर्मो यो धर्मान्नातिवर्तते ॥ १९ ॥

यो ब्राह्ममस्त्रं वेदांश्च वेद वेदविदां वरः ।
यो भिन्द्याद्गगनं बाणैः पर्वतानपि दारयेत् ॥ २० ॥

यस्य मृत्योरिव क्रोधः शक्रस्येव पराक्रमः ।
यस्य भार्या जनस्थानात्सीता चापहृता त्वया ॥ २१ ॥

स एष रामस्त्वां योद्धुं राजन् समभिवर्तते ।
यस्यैष दक्षिणे पार्श्वे शुद्धजाम्बूनदप्रभः ॥ २२ ॥

विशालवक्षास्ताम्राक्षो नीलकुञ्चितमूर्धजः ।
एषोऽस्य लक्ष्मणो नाम भ्राता प्राणसमः प्रियः ॥ २३ ॥

नये युद्धे च कुशलः सर्वशास्त्रविशारदः ।
अमर्षी दुर्जयो जेता विक्रान्तो बुद्धिमान् बली ॥ २४ ॥

रामस्य दक्षिणो बाहुर्नित्यं प्राणो बहिश्वरः ।
न ह्येष राघवस्यार्थे जीवितं परिरक्षति ॥ २५ ॥

एषैवाशंसते युद्धे निहन्तुं सर्वराक्षसान् ।
यस्तु सव्यमसौ पक्षं रामस्याश्रित्य तिष्ठति ॥ २६ ॥

रक्षोगणपरिक्षिप्तो राजा ह्येष विभीषणः ।
श्रीमता राजराजेन लङ्कायामभिषेचितः ॥ २७ ॥

त्वामेव प्रतिसंरब्धो युद्धायैषोऽभिवर्तते ।
यं तु पश्यसि तिष्ठन्तं मध्ये गिरिमिवाचलम् ॥ २८ ॥

सर्वशाखामृगेन्द्राणां भर्तारमपराजितम् ।
तेजसा यशसा बुद्ध्या ज्ञानेनाभिजनेन च ॥ २९ ॥

यः कपीनतिबभ्राज हिमवानिव पर्वतान् ।
किष्किन्धां यः समध्यास्ते गुहां सगहनद्रुमाम् ॥ ३० ॥

दुर्गां पर्वतदुर्गस्थां प्रधानैः सह यूथपैः ।
यस्यैषा काञ्चनी माला शोभते शतपुष्करा ॥ ३१ ॥

कान्ता देवमनुष्याणां यस्यां लक्ष्मीः प्रतिष्ठिता ।
एतां च मालां तारां च कपिराज्यं च शाश्वतम् ॥ ३२ ॥

• सुग्रीवो वालिनं हत्वा रामेण प्रतिपादितः ।
शतं शतसहस्राणां कोटिमाहुर्मनीषिणः ॥ ३३ ॥

शतं कोटिसहस्राणां शङ्ख इत्यभिधीयते ।
शतं शङ्खसहस्त्राणां महाशङ्ख इति स्मृतम् ॥ ३४ ॥

महाशङ्खसहस्राणां शतं बृन्दमिति स्मृतम् ।
शतं बृन्दसहस्राणां महाबृन्दमिति स्मृतम् ॥ ३५ ॥

महाबृन्दसहस्राणां शतं पद्ममिति स्मृतम् ।
शतं पद्मसहस्राणां महापद्ममिति स्मृतम् ॥ ३६ ॥

महापद्मसहस्राणां शतं खर्वमिहोच्यते ।
शतं खर्वसहस्राणां महाखर्वमिति स्मृतम् ॥ ३७ ॥

महाखर्वसहस्राणां समुद्रमभिधीयते ।
शतं समुद्रसाहस्रमोघ इत्यभिधीयते ॥ ३८ ॥

शतमोघसहस्राणां महौघ इति विश्रुतः ।
एवं कोटिसहस्रेण शङ्खानां च शतेन च ॥ ३९ ॥

महाशङ्खसहस्त्रेण तथा बृन्दशतेन च ।
महाबृन्दसहस्त्रेण तथा पद्मशतेन च ॥ ४० ॥

महापद्मसहस्त्रेण तथा खर्वशतेन च ।
समुद्रेण शतेनैव महौघेन तथैव च ॥ ४१ ॥

एष कोटिमहौघेन समुद्रसदृशेन च ।
विभीषणेन सचिवै राक्षसैः परिवारितः ॥ ४२ ॥

सुग्रीवो वानरेन्द्रस्त्वां युद्धार्थमभिवर्तते ।
महाबलवृतो नित्यं महाबलपराक्रमः ॥ ४३ ॥

इमां महाराज समीक्ष्य वाहिनीमुपस्थितां प्रज्वलितग्रहोपमाम् ।
ततः प्रयत्नः परमो विधीयतां यथा जयः स्यान्न परैः पराजयः ॥ ४४ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् युद्धकाण्डे मैन्दादिपराक्रमाख्यानं नाम अष्टाविंशः सर्गः ॥


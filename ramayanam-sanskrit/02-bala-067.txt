67 - अष्टषष्टितमः सर्गः - दशरथाह्वानम्

जनकेन समादिष्टा दूतास्ते क्लान्तवाहनाः ।
त्रिरात्रमुषिता मार्गे त्वयोध्यां प्राविशन् पुरीम् ॥

राज्ञो भवनमासाद्य द्वारस्थानिदमब्रुवन् ।
शीघ्रं निवेद्यतां राज्ञे दूतान्नो जनकस्य च ॥ २ ॥

इत्युक्ता द्वारपालास्ते राघवाय न्यवेदयन् ।
ते राजवचनाच्छीघ्रं द्वाःस्था दूतान् बभाषिरे ॥

द्रुतं गच्छन्तु दूता वै राजवेश्म महाद्युति ।
ते राजवचनाद्द्रुता राजवेश्म प्रवेशिताः ॥ ४ ॥

ददृशुर्देवसंकाशं वृद्धं दशरथं नृपम् ।
बद्धाञ्जलिपुटाः सर्वे दूता विगतसाध्वसाः ॥ ५ ॥

राजानं प्रयता वाक्यमब्रुवन् मधुराक्षरम् ।
मैथिलो जनको राजा साग्निहोत्रपुरस्कृतम् ॥ ६ ॥

कुशलं चाव्ययं चैव सोपाध्यायपुरोहितम् ।
मुहुर्मुहुर्मधुरया स्नेहसंयुक्तया गिरा ॥ ७ ॥

जनकस्त्वां महाराजापृच्छते सपुरःसरम् ।
पृष्ट्वा कुशलमव्यग्रं वैदेहो मिथिलाधिपः ॥ ८ ॥

कौशिकानुमतो वाक्यं भवन्तमिदमब्रवीत् ।
पूर्वं प्रतिज्ञा विदिता वीर्यशुल्का ममात्मजा ॥ ९ ॥

राजानश्च कृतामर्षा निर्वीर्या विमुखीकृताः ।
सेयं मम सुता राजन् विश्वामित्रपुरःसरैः ॥ १० ॥

यच्च्छयागतैर्वीरैर्निर्जिता तव पुत्रकैः ।
तच्च राजन् धनुर्दिव्यं मध्ये भग्नं महात्मना ॥ ११ ॥

रामेण हि महावीर यज्ञान्ते जनसंसदि ।
अस्मै देया मया सीता वीर्यशुल्का महात्मने ॥

प्रतिज्ञां तर्तुमिच्छामि तदनुज्ञातुमर्हसि ।
सोपाध्यायो महाराज पुरोहितपुरःसरः ॥ १३ ॥

शीघ्रमागच्छ भद्रं ते द्रष्टुमर्हसि राघवौ ।
प्रतिज्ञां मम राजेन्द्र निर्वर्तयितुमर्हसि ॥ १४ ॥

पुत्रयोरुभयोः प्रीतिं लप्स्यसे वीर्यनिर्जिताम् ।
एवं विदेहाधिपतिर्मधुरं वाक्यमब्रवीत् ॥ १५ ॥

विश्वामित्राभ्यनुज्ञातः शतानन्दमते स्थितः ।
दूतवाक्यं तु तच्छ्रुत्वा राजा परमहर्षितः ॥ १६ ॥

वसिष्ठं वामदेवं च मन्त्रिणोऽन्यांश्च सोऽब्रवीत् ।
गुप्तः कुशिकपुत्रेण कौसल्यानन्दवर्धनः ॥

लक्ष्मणेन सह भ्रात्रा विदेहेषु वसत्यसौ ।
दृष्टवीर्यस्तु काकुत्स्थो जनकेन महात्मना ॥ १८ ॥

संप्रदानं सुतायास्तु राघवे कर्तुमिच्छति ।
यदि वो रोचते वृत्तं जनकस्य महात्मनः ॥ १९ ॥

पुरीं गच्छामहे शीघ्रं मा भूत् कालस्य पर्ययः ।
मन्त्रिणो बाढमित्याहुः सह सर्वैर्महर्षिभिः ॥

सुप्रीतश्चाब्रवीद्राजा श्वो यात्रेति स मन्त्रिणः ।
मन्त्रिणस्तु नरेन्द्रेण रात्रिं परमसत्कृताः ॥ २१ ॥

ऊषुः प्रमुदिताः सर्वे गुणैः सर्वैः समन्विताः ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहत्रिकायां संहितायाम् बालकाण्डे दशरथाह्वानं नाम अष्टषष्टितमः सर्गः ॥


106 - षडधिकशततमः सर्गः - भरतवचनम्

एवमुक्त्वा तु विरते रामे वचनमर्थवत् ।
ततो मन्दाकिनीतीरे रामं प्रकृतिवत्सलम् ॥ १ ॥

उवाच भरतश्चित्रं धार्मिको धार्मिकं वचः ।
को हि स्यादीदृशो लोके यादृशस्त्वमरिन्दम ॥ २ ॥

न त्वां प्रव्यथयेदुःखं प्रीतिर्वा न प्रहर्षयेत् ।
संमतश्चासि वृद्धानां तांश्च पृच्छसि संशयान् ॥ ३ ॥

यथा मृतस्तथा जीवन् यथासति तथा सति ।
यस्यैष बुद्धिलाभः स्यात् परितप्येत केन सः ॥ ४ ॥

परावरज्ञो यश्च स्यात्तथा त्वं मनुजाधिप ।
स एवं व्यसनं प्राप्य न विषीदितुमर्हति ॥ ५ ॥

अमरोपमसत्त्वस्त्वं महात्मा सत्यसंगरः ।
सर्वज्ञः सर्वदर्शी च बुद्धिमांश्चासि राघव ॥ ६ ॥

न त्वामेवंगुणैर्युक्तं प्रभवाभवकोविदम् ।
अविषह्यतमं दुःखमासादयितुमर्हति ॥ ७ ॥

एवमुक्त्वा तु भरतो रामं पुनरथाब्रवीत् ।
प्रोषिते मयि यत् पापं मात्रा मत्कारणात् कृतम् ॥ ८ ॥

क्षुद्रया तदनिष्टं मे प्रसीदतु भवान् मम ।
धर्मबन्धेन बद्धोऽस्मि तेनेमां नेह मातरम् ॥ ९ ॥

हन्मि तीव्रेण दण्डेन दण्डार्हां पापकारिणीम् ।
कथं दशरथाज्जातः शुद्धाभिजनकर्मणः ॥ १० ॥

जानन् धर्ममधर्मिष्ठं कुर्यां कर्म जुगुप्सितम् ।
गुरुः क्रियावान् वृद्धश्च राजा प्रेतः पितेति च ॥ ११ ॥

तातं न परिगर्हेयं दैवतं चेति संसदि ।
को हि धर्मार्थयोर्हीनमीदृशं कर्म किल्बिषम् ॥ १२ ॥

स्त्रियाः प्रियं चिकीर्षुः सन् कुर्याद्धर्मज्ञ धर्मवित् ।
अन्तकाले हि भूतानि मुह्यन्तीति पुरा श्रुतिः ॥ १३ ॥

राज्ञैवं कुर्वता लोके प्रत्यक्षं सा श्रुतिः कृता ।
साध्वर्थमभिसन्धाय क्रोधान्मोहाच्च साहसात् ॥ १४ ॥

तातस्य यदतिक्रान्तं प्रत्याहरतु तद्भवान् ।
पितुर्हि समतिक्रान्तं पुत्रो यः साधु मन्यते ॥ १५ ॥

तदपत्यं मतं लोके विपरीतमतोऽन्यथा ।
तदपत्यं भवानस्तु मा भवान् दुष्कृतं पितुः ॥ १६ ॥

अभिपत्ता कृतं कर्म लोके धीरविगर्हितम् ।
कैकेयीं मांच तातं च सुहृदो बान्धवांश्च नः ॥ १७ ॥

पौरजानपदान् सर्वांस्त्रातु सर्वमिदं भवान् ।
क्व चारण्यं क्व च क्षात्रं क्व जटाः क्व च पालनम् ॥ १८ ॥

ईदृशं व्याहतं कर्म न भवान् कर्तुमर्हति ।
एष हि प्रथमो धर्मः क्षत्रियस्याभिषेचनम् ॥ १९ ॥

येन शक्यं महाप्राज्ञ प्रजानां परिपालनम् ।
कच प्रत्यक्षमुत्सृज्य संशयस्थमलक्षणम् ॥ २० ॥

आयतिस्थं चरेद्धर्मं क्षत्त्रबन्धुरनिश्चितम् ।
अथ क्लेशजमेव त्वं धर्मं चरितुमिच्छसि ॥ २१ ॥

धर्मेण चतुरो वर्णान् पालयन् कुशमाप्नुहि ।
चतुर्णामाश्रमाणां हि गार्हस्थ्यं श्रेष्ठमाश्रमम् ॥ २२ ॥

प्राहुर्धर्मज्ञ धर्मज्ञास्तं कथं त्यक्तुमर्हसि ।
श्रुतेन बालः स्थानेन जन्मना भवतो ह्यहम् ॥ २३ ॥

स कथं पालयिष्यामि भूमिं भवति तिष्ठति ।
हीनबुद्धिगुणो बालो हीनः स्थानेन चाप्यहम् ॥ २४ ॥

भवता च विनाभूतो न वर्तयितुमुत्सहे ।
इदं निखिलमव्यग्रं राज्यं पित्र्यमकण्टकम् ॥ २५ ॥

अनुशाधि स्वधर्मेण धर्मज्ञ सह बान्धवैः ।
इहैव त्वाभिषिञ्चन्तु सर्वाः प्रकृतयः सह ॥ २६ ॥

ऋत्विजः सवसिष्ठाश्च मन्त्रवन्मन्त्रकोविदाः ।
अभिषिक्तस्त्वमस्माभिरयोध्यां पालने व्रज ॥ २७ ॥

विजित्य तरसा लोकान् मरुद्भिरिव वासवः ।
ऋणानि त्रीण्यपाकुर्वन् दुर्हृदः साधु निर्दहन् ॥ २८ ॥

सुहृदस्तर्पयन् कामैस्त्वमेवात्रानुशाधि माम् ।
अद्यार्य मुदिताः सन्तु सुहृदस्तेऽभिषेचने ॥ २९ ॥

अद्य भीताः पलायन्तां दुर्हृदस्ते दिशो दश ।
आक्रोशं मम मातुश्च प्रमृज्य पुरुषर्षभ ॥ ३० ॥

अद्य तत्रभवन्तं च पितरं रक्ष किल्बिषात् ।
शिरसा त्वाभियाचेऽहं कुरुष्व करुणां मयि ॥ ३१ ॥

बान्धवेषु च सर्वेषु भूतेष्विव महेश्वरः ।
अथैतत् पृष्ठतः कृत्वा वनमेव भवानितः ।
गमिष्यति गमिष्यामि भवता सार्धमप्यहम् ॥ ३२ ॥

तथा हि रामो भरतेन ताम्यता प्रसाद्यमानः शिरसा महीपतिः ।
न चैव चक्रे गमनाय सत्त्ववान्मतिं पितुस्तद्वचने व्यवस्थितः ॥ ३३ ॥

तदद्भुतं स्थैर्यमवेक्ष्य राघवे समं जनो हर्षमवाप दुःखितः ।
न यात्ययोध्यामिति दुःखितोऽभवत् स्थिरप्रतिज्ञत्वमवेक्ष्य हर्षितः ॥ ३४ ॥

तमृत्विजो नैगमयूथवल्लभास्तथा विसंज्ञाश्रुकलाश्च मातरः ।
तथा ब्रुवाणं भरतं प्रतुष्टुवुः प्रणम्य रामं च ययाचिरे सह ॥ ३५ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् अयोध्याकाण्डे भरतवचनं नाम षडधिकशततमः सर्गः ॥


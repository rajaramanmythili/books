46 - षट्चत्वारिंशः सर्गः - दितिगर्भभेदः

हतेषु तेषु पुत्रेषु दितिः परमदुःखिता ।
मारीचं काश्यपं राम भर्तारमिदमब्रवीत् ॥ १ ॥

हतपुत्रास्मि भगवंस्तव पुत्रैर्महाबलैः ।
शक्रहन्तारमिच्छामि पुत्रं दीर्घतपोऽर्जितम् ॥ २ ॥

साहं तपश्चरिष्यामि गर्भमाधातुमर्हसि ।
बलवन्तं महेष्वासं स्थितिज्ञं समदर्शिनम् ॥ ३ ॥

ईश्वरं शक्रहन्तारं त्वमनुज्ञातुमर्हसि ।
तस्यास्तद्वचनं श्रुत्वा मारीचः काश्यपस्तदा ॥ ४ ॥

प्रत्युवाच महातेजा दितिं परमदुःखिताम् ।
एवं भवतु भद्रं ते शुचिर्भव तपोधने ॥ ५ ॥

जनयिष्यसि पुत्रं त्वं शक्रहन्तारमाहवे ।
पूर्णे वर्षसहस्त्रे तु शुचिर्यदि भविष्यसि ॥ ६ ॥

पुत्रं त्रैलोक्यभर्तारं मत्तस्त्वं जनयिष्यसि ।
एवमुक्त्वा महातेजाः पाणिना स ममार्ज ताम् ॥ ७ ॥

समालभ्य ततः स्वस्तीत्युक्त्वा स तपसे ययौ ।
गते तस्मिन्नरश्रेष्ठ दितिः परमहर्षिता ॥ ८ ॥

कुशप्लवं समासाद्य तपस्तेपे सुदारुणम् ।
तपस्तस्यां हि कुर्वत्यां परिचर्यां चकार ह ॥ ९ ॥

सहस्राक्षो नरश्रेष्ठ परया गुणसंपदा ।
अग्निं कुशान् काष्ठमपः फलं मूलं तथैव च ॥ १० ॥

न्यवेदयत् सहस्राक्षो यच्चान्यदपि काङ्क्षितम् ।
गात्रसंवाहनैश्चैव श्रमापनयनैस्तथा ॥ ११ ॥

शक्रः सर्वेषु कालेषु दितिं परिचचार ह ।
पूर्णे वर्षसहस्रे तु दशोने रघुनन्दन ॥ १२ ॥

दितिः परमसंप्रीता सहस्त्राक्षमथाब्रवीत् ।
तपश्चरन्त्या वर्षाणि दश वीर्यवतां वर ॥ १३ ॥

अवशिष्टानि भद्रं ते भ्रातरं द्रक्ष्यसे ततः ।
तमहं त्वत्कृते पुत्रं समाधास्ये जयोत्सुकम् ॥ १४ ॥

त्रैलोक्यविजयं पुत्र सह भोक्ष्यसि विज्वरः ।
याचितेन सुरश्रेष्ठ तव पित्रा महात्मना ॥ १५ ॥

वरो वर्षसहस्रान्ते मम दत्तः सुतं प्रति ।
एवमुक्त्वा दितिः शक्रं प्राप्ते मध्यं दिवाकरे ॥ १६ ॥

निद्रयापहृता देवी पादौ कृत्वाथ शीर्षतः ।
दृष्ट्वा तामशुचिं शक्रः पादतः कृतमूर्धजाम् ॥ १७ ॥

शिरः स्थाने कृतौ पादौ जहास च मुमोद च ।
तस्याः शरीरविवरं विवेश च पुरंदरः ॥ १८ ॥

गर्भं च सप्तधा राम बिभेद परमात्मवान् ।
भिद्यमानस्ततो गर्भो वज्रेण शतपर्वणा ॥ १९ ॥

रुरोद सुस्वरं राम ततो दितिरबुध्यत ।
मा रुदो मा रुदश्चेति गर्भं शक्रोऽभ्यभाषत ॥ २० ॥

बिभेद च महातेजा रुदन्तमपि वासवः ।
न हन्तव्यो न हन्तव्य इत्येवं दितिरब्रवीत् ॥ २१ ॥

निष्पपात ततः शक्रो मातुर्वचनगौरवात् ।
प्राञ्जलिर्वज्रसहितो दितिं शक्रोऽभ्यभाषत ॥ २२ ॥

अशुचिर्देवि सुप्तासि पादयोः कृतमूर्धजा ।
तदन्तरमहं लब्ध्वा शक्रहन्तारमाहवे ।
अभिदं सप्तधा देवि तन्मे त्वं क्षन्तुमर्हसि ॥ २३ ॥

इत्यार्षे श्रीमद्रामायणे वाल्मीकीये आदिकाव्ये चतुर्विंशतिसहस्रिकायां संहितायाम् बालकाण्डे दितिगर्भभेदो नाम षट्चत्वारिंशः सर्गः ॥


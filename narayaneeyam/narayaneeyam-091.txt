
अथ एकनवतितमं दशकम् – ९१ – भक्तिमहत्त्वम्
छन्दः – स्रग्धरा

श्रीकृष्ण त्वत्पदोपासनमभयतमं बद्ध-मिथ्यार्थ-दृष्टेः
मर्त्यस्यार्तस्य मन्ये व्यपसरति भयं येन सर्वात्मनैव ।
यत्तावत्त्वत्प्रणीतानिह भजन-विधीनास्थितो मोह-मार्गे
धावन्नप्यावृताक्षः स्खलति न कुहचिद्देव-देवाखिलात्मन् ॥१॥

भूमन् कायेन वाचा मुहुरपि मनसा त्वद्बल-प्रेरितात्मा
यद्यत्कुर्वे समस्तं तदिह परतरे त्वय्यसावर्पयामि ।
जात्यापीह श्वपाकस्त्वयि निहित-मनः कर्म-वागिन्द्रियार्थ-
प्राणो विश्वं पुनीते न तु विमुख-मनास्त्वत्पदाद्विप्रवर्यः ॥२॥

भीतिर्नाम द्वितीयाद्भवति ननु मनः कल्पितं च द्वितीयं
तेनैक्याभ्यास-शीलो हृदयमिह यथा-शक्ति बुद्‍ध्या निरुन्ध्याम् ।
माया-विद्धे तु तस्मिन्पुनरपि न तथा भाति मायाधिनाथं
तं त्वां भक्त्या महत्या सततमनुभजन्नीश भीतिं विजह्याम् ॥३॥

भक्तेरुत्पत्ति-वृद्धी तव चरण-जुषां सङ्गमेनैव पुंसा-
मासाद्ये पुण्य-भाजां श्रिय इव जगति श्रीमतां सङ्गमेन ।
तत्सङ्गो देव भूयान्मम खलु सततं तन्मुखादुन्मिषद्भि-
स्त्वन्माहात्म्य-प्रकारैर्भवति च सुदृढा भक्तिरुद्धूत-पापा ॥४॥

श्रेयोमार्गेषु भक्तावधिक-बहुमतिर्जन्म-कर्माणि भूय:
गायन्क्षेमाणि नामान्यपि तदुभयतः प्रद्रुतं प्रद्रुतात्मा ।
उद्यद्धासः कदाचित्कुहाचिदपि रुदन्क्वापि गर्जन्प्रगाय-
न्नुन्मादीव प्रनृत्यन्नयि कुरु करुणां लोक-बाह्यश्चरेयम् ॥५॥

भूतान्येतानि भूतात्मकमपि सकलं पक्षि-मत्स्यान्मृगादीन्
मर्त्यान्मित्राणि शत्रूनपि यमित-मतिस्त्वन्मयान्यानमानि ।
त्वत्सेवायां हि सिध्येन्मम तव कृपया भक्ति-दार्ढ्यं विराग-
स्त्वत्तत्त्वस्यावबोधोऽपि च भुवनपते यत्नभेदं विनैव ॥६॥

नो मुह्यन्क्षुत्तृडाद्यैर्भव-सरणि-भवैस्त्वन्निलीनाशयत्वा-
च्चिन्ता-सातत्यशाली निमिषलवमपि त्वत्पदादप्रकम्पः ।
इष्टानिष्टेषु तुष्टि-व्यसन-विरहितो मायिकत्वावबोधा-
ज्ज्योत्स्नाभिस्त्वन्नखेन्दोरधिक-शिशिरितेनात्मना सञ्चरेयम् ॥७॥

भूतेष्वेषु त्वदैक्य-स्मृति-समधिगतौ नाधिकारोऽधुना चेत्
त्वत्प्रेम त्वत्क-मैत्री जडमतिषु कृपा द्विट्सु भूयादुपेक्षा ।
अर्चायां वा समर्चा-कुतुकमुरुतर-श्रद्धया वर्धतां मे
त्वत्संसेवी तथापि द्रुतमुपलभते भक्त-लोकोत्तमत्वम् ॥८॥

आवृत्य त्वत्स्वरूपं क्षिति-जल-मरुदाद्यात्मना विक्षिपन्ती
जीवान्भूयिष्ठ-कर्मावलि-विवश-गतीन् दुःख-जाले क्षिपन्ती ।
त्वन्माया माभिभून्मामयि भुवनपते कल्पते तत्प्रशान्त्यै
त्वत्पादे भक्तिरेवेत्यवददयि विभो सिद्ध-योगी प्रबुद्धः ॥९॥

दुःखान्यालोक्य जन्तुष्वलमुदित-विवेकोऽहमाचार्यवर्या-
ल्लब्ध्वा त्वद्रूप-तत्त्वं गुण-चरित-कथाद्युद्भवद्भक्ति-भूमा ।
मायामेनां तरित्वा परम-सुखमये त्वत्पदे मोदिताहे
तस्यायं पूर्वरङ्गः पवनपुरपते नाशयाशेष-रोगान् ॥१०॥

॥ इति श्रीमन्नारायणीये भक्तिमहत्त्वं नाम एकनवतितमं दशकं समाप्तम् ॥

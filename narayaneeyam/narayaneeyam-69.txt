
 ॥ दशकम् – ६९ रासक्रीडा ॥
छन्दः – कुसुममञ्जरी 

केश-पाश-धृत-पिञ्छिका-वितति सञ्चलन्मकर-कुण्डलं
हार-जाल-वन-मालिका-ललितमङ्ग-राग-घन-सौरभम् ।
पीत-चेल-धृत-काञ्चिकाञ्चितमुदञ्चदंशु-मणि-नूपुरं
रास-केलि-परिभूषितं तव हि रूपमीश कलयामहे ॥१॥

तावदेव कृत-मण्डने कलित-कञ्चुलीक-कुच-मण्डले
गण्ड-लोल-मणि-कुण्डले युवति-मण्डलेऽथ परिमण्डले ।
अन्तरा सकल-सुन्दरी-युगलमिन्दिरा-रमण सञ्चरन्
मञ्जुलां तदनु रासकेलिमयि कञ्जनाभ समुपादधाः ॥२॥

वासुदेव तव भासमानमिह रास-केलि-रससौरभं
दूरतोऽपि खलु नारदागदितमाकलय्य कुतुकाकुला ।
वेष-भूषण-विलास-पेशल-विलासिनी-शत-समावृता
नाकतो युगपदागता वियति वेगतोऽथ सुर-मण्डली ॥३॥

वेणु-नाद-कृत-तान-दान-कल-गान-राग-गति-योजना
लोभनीय-मृदु-पाद-पात-कृत-ताल-मेलन-मनोहरम् ।
पाणि-सङ्क्वणित-कङ्कणं च मुहुरंस-लम्बित-कराम्बुजं
श्रोणि-बिम्ब-चलदम्बरं भजत रासकेलि-रस-डम्बरम् ॥४॥

स्पर्धया विरचितानुगान-कृत-तार-तार-मधुर-स्वरे
नर्तनेऽथ ललिताङ्ग-हार-लुलिताङ्ग-हार-मणि-भूषणे ।
सम्मदेन कृत-पुष्प-वर्षमलमुन्मिषद्दिविषदां कुलं
चिन्मये त्वयि निलीयमानमिव सम्मुमोह सवधूकुलम् ॥५॥

स्विन्न-सन्न-तनु-वल्लरी तदनु कापि नाम पशुपाङ्गना
कान्तमंसमवलम्बते स्म तव तान्ति-भार-मुकुलेक्षणा ।
काचिदाचलित-कुन्तला नव-पटीर-सार-घन-सौरभं
वञ्चनेन तव सञ्चुचुम्ब भुजमञ्चितोरु-पुलकाङ्कुरा ॥६॥

कापि गण्डभुवि सन्निधाय निज गण्डमाकुलित-कुण्डलं
पुण्य-पूरनिधिरन्ववाप तव पूग-चर्वित-रसामृतम् ।
इन्दिरा-विहृति-मन्दिरं भुवन-सुन्दरं हि नटनान्तरे
त्वामवाप्य दधुरङ्गनाः किमु न सम्मदोन्मद-दशान्तरम् ॥७॥

गानमीश विरतं क्रमेण किल वाद्य-मेलनमुपारतं
ब्रह्म-सम्मद-रसाकुलाः सदसि केवलं ननृतुरङ्गनाः ।
नाविदन्नपि च नीविकां किमपि कुन्तलीमपि च कञ्चुलीं
ज्योतिषामपि कदम्बकं दिवि विलम्बितं किमपरं ब्रुवे ॥८॥

मोदसीम्नि भुवनं विलाप्य विहृतिं समाप्य च ततो विभो
केलि-सम्मृदित-निर्मलाङ्ग-नव-घर्म-लेश-सुभगात्मनाम् ।
मन्मथासहन-चेतसां पशुप-योषितां सुकृत-चोदित:
तावदाकलित-मूर्तिरादधिथ मारवीर-परमोत्सवान् ॥९॥

केलि-भेद-परिलोलिताभिरति-लालिताभिरबलालिभिः
स्वैरमीश ननु सूरजा-पयसि चारु नाम विहृतिं व्यधाः ।
काननेऽपि च विसारि-शीतल-किशोर-मारुत-मनोहरे
सून-सौरभमये विलेसिथ विलासिनी-शत-विमोहनम् ॥१०॥

कामिनीरिति हि यामिनीषु खलु कामनीयकनिधे भवान्
पूर्ण-सम्मद-रसार्णवं कमपि योगि-गम्यमनुभावयन् ।
ब्रह्म-शङ्कर-मुखानपीह पशुपाङ्गनासु बहुमानयन्
भक्त-लोक-गमनीय-रूप कमनीय कृष्ण परिपाहि माम् ॥११॥

॥ इति श्रीमन्नारायणीये रासक्रीडावर्णनं नाम एकोनसप्ततितमं दशकं समाप्तम् ॥

॥ दशकम् – ७७ जरासन्धादियुद्धवर्णनम्॥

सैरन्ध्र्यास्तदनु चिरं स्मरातुराया
यातोऽभूः सुललितमुद्धवेन सार्धम् ।
आवासं त्वदुपगमोत्सवं सदैव
ध्यायन्त्याः प्रतिदिन-वास-सज्जिकायाः ॥१॥

उपगते त्वयि पूर्णमनोरथां
प्रमद-सम्भ्रम-कम्प्र-पयोधराम् ।
विविध-माननमादधतीं मुदा
रहसि तां रमयाञ्चकृषे सुखम् ॥२॥

पृष्टा वरं पुनरसाववृणोद्वराकी
भूयस्त्वया सुरतमेव निशान्तरेषु ।
सायुज्यमस्त्विति वदेद्बुध एव कामं
सामीप्यमस्त्वनिशमित्यपि नाब्रवीत्किम् ॥३॥

ततो भवान्देव निशासु कासुचित् 
मृगीदृशं तां निभृतं विनोदयन् ।
अदादुपश्लोक इति श्रुतं सुतं 
स नारदात्सात्त्वत-तन्त्र-विद्बभौ ॥४॥

अक्रूर-मन्दिरमितोऽथ बलोद्धवाभ्याम्
अभ्यर्चितो बहु नुतो मुदितेन तेन ।
एनं विसृज्य विपिनागत-पाण्डवेय-
वृत्तं विवेदिथ तथा धृतराष्ट्र-चेष्टाम् ॥५॥

विघाताज्जामातुः परम-सुहृदो भोज-नृपते:
जरासन्धे रुन्धत्यनवधि-रुषान्धेऽथ मथुराम् ।
रथाद्यैर्द्योर्लब्धैः कतिपय-बलस्त्वं बलयुत:
त्रयोविंशत्यक्षौहिणि तदुपनीतं समहृथाः ॥६॥

बद्धं बलादथ बलेन बलोत्तरं त्वं
भूयो बलोद्यम-रसेन मुमोचिथैनम् ।
निश्शेष-दिग्जय-समाहृत-विश्व-सैन्यात्
कोऽन्यस्ततो हि बल-पौरुषवांस्तदानीम् ॥७॥

भग्नस्स लग्न-हृदयोऽपि नृपैः प्रणुन्न:
युद्धं त्वया व्यधित षोडशकृत्व एवम् ।
अक्षौहिणीः शिव शिवास्य जघन्थ विष्णो
सम्भूय सैक-नवति-त्रिशतं तदानीम् ॥८॥

अष्टादशेऽस्य समरे समुपेयुषि त्वं
दृष्ट्वा पुरोऽथ यवनं यवनत्रिकोट्या ।
त्वष्ट्रा विधाप्य पुरमाशु पयोधि-मध्ये
तत्राऽथ योग-बलतः स्व-जनाननैषीः ॥९॥

पद्भ्यां त्वं पद्ममाली चकित इव पुरान्निर्गतो धावमान:
म्लेच्छेशेनानुयातो वध-सुकृत-विहीनेन शैले न्यलैषीः ।
सुप्तेनाङ्घ्र्या-हतेन द्रुतमथ मुचुकुन्देन भस्मी-कृतेऽस्मिन्
भूपायास्मै गुहान्ते सुललित-वपुषा तस्थिषे भक्तिभाजे ॥१०॥

ऐक्ष्वाकोऽहं विरक्तोऽस्म्यखिल-नृप-सुखे त्वत्प्रसादैककाङ्क्षी
हा देवेति स्तुवन्तं वर-विततिषु तं निस्पृहं वीक्ष्य हृष्यन् ।
मुक्तेस्तुल्यां च भक्तिं धुत-सकल-मलां मोक्षमप्याशु दत्त्वा
कार्यं हिंसा-विशुद्‍ध्यै तप इति च तदा प्रात्थ लोक-प्रतीत्यै ॥११॥

तदनु मथुरां गत्वा हत्वा चमूं यवनाहृतां
मगधपतिना मार्गे सैन्यैः पुरेव निवारितः ।
चरम-विजयं दर्पायास्मै प्रदाय पलायित:
जलधि-नगरीं यातो वातालयेश्वर पाहि माम् ॥१२॥

॥ इति श्रीमन्नारायणीये जरासन्धादियुद्धवर्णनं नाम सप्तसप्ततितमं दशकं समाप्तम् ॥

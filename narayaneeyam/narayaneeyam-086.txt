॥ अथ षडशीतितमं दशकम् – ८६ - साल्ववधः महाभारतयुद्धम् च ॥

साल्वो भैष्मी-विवाहे यदु-बल-विजितश्चन्द्रचूडाद्विमानं
विन्दन् सौभं स मायी त्वयि वसति कुरूंस्त्वत्पुरीमभ्यभाङ्क्षीत् ।
प्रद्युम्नस्तं निरुन्धन्निखिल-यदु-भटैर्न्यग्रहीदुग्र-वीर्यं
तस्यामात्यं द्युमन्तं व्यजनि च समरस्सप्त-विंशत्यहान्तः ॥१॥

तावत्त्वं रामशाली त्वरितमुपगतः खण्डित-प्राय-सैन्यं
सौभेशं तं न्यरुन्धाः स च किल गदया शार्ङ्गमभ्रंशयत्ते ।
माया-तातं व्यहिंसीदपि तव पुरतस्तत्त्वयापि क्षणार्धं
नाज्ञायीत्याहुरेके तदिदमवमतं व्यास एव न्यषेधीत् ॥२॥

क्षिप्त्वा सौभं गदा-चूर्णितमुदकनिधौ मङ्क्षु साल्वेऽपि चक्रे-
णोत्कृत्ते दन्तवक्त्रः प्रसभमभिपतन्नभ्यमुञ्चद्गदां ते ।
कौमोदक्या हतोऽसावपि सुकृत-निधिश्चैद्य-वत्प्रापदैक्यं
सर्वेषामेष पूर्वं त्वयि धृत-मनसां मोक्षणार्थोऽवतारः ॥३॥

त्वय्यायातेऽथ जाते किल कुरुसदसि द्यूतके संयतायाः
क्रन्दन्त्या याज्ञसेन्याः सकरुणमकृथाश्चेल-मालामनन्ताम् ।
अन्नान्त-प्राप्त-शर्वांशज-मुनि-चकितद्रौपदी चिन्तितोऽथ
प्राप्तः शाकान्नमश्नन् मुनिगणमकृथास्तृप्तिमन्तं वनान्ते ॥४॥

युद्धोद्योगेऽथ मन्त्रे मिलति सति वृतः फल्गुनेन त्वमेकः
कौरव्ये दत्त-सैन्यः करिपुरमगमो दूत्य-कृत्पाण्डवार्थम् ।
भीष्म-द्रोणादि-मान्ये तव खलु वचने धिक्कृते कौरवेण
व्यावृण्वन् विश्वरूपं मुनि-सदसि पुरीं क्षोभयित्वा-गतोऽभूः ॥५॥

जिष्णोस्त्वं कृष्ण सूतः खलु समर-मुखे बन्धु-घाते दयालुं
खिन्नं तं वीक्ष्य वीरं किमिदमयि सखे नित्य एकोऽयमात्मा ।
को वध्यः कोऽत्र हन्ता तदिह वध-भियं प्रोज्झ्य मय्यर्पितात्मा
धर्म्यं युद्धं चरेति प्रकृतिमनयथा दर्शयन् विश्वरूपम् ॥६॥

भक्तोत्तंसेऽथ भीष्मे तव धरणि-भर-क्षेप-कृत्यैक-सक्ते
नित्यं नित्यं विभिन्दत्ययुत-समधिकं प्राप्त-सादे च पार्थे ।
निश्शस्त्रत्व-प्रतिज्ञां विजहदरिवरं धारयन्क्रोधशाली-
वाधावन्प्राञ्जलिं तं नतशिरसमथो वीक्ष्य मोदादपागाः ॥७॥

युद्धे द्रोणस्य हस्ति-स्थिर-रण-भगदत्तेरितं वैष्णवास्त्रं
वक्षस्याधत्त चक्र-स्थगित-रवि-महाः प्रार्दयत्सिन्धुराजम् ।
नागास्त्रे कर्ण-मुक्ते क्षितिमवनमयन् केवलं कृत्त-मौलिं
तत्रे तत्रापि पार्थं किमिव न हि भवान् पाण्डवानामकार्षीत् ॥८॥

युद्धादौ तीर्थ-गामी स खलु हलधरो नैमिश-क्षेत्रमृच्छन्
अप्रत्युत्थायि-सूत-क्षय-कृदथ सुतं तत्पदे कल्पयित्वा ।
यज्ञघ्नं वल्कलं पर्वणि परिदलयन् स्नात-तीर्थो रणान्ते
सम्प्राप्तो भीम-दुर्योधन-रणमशमं वीक्ष्य यातः पुरीं ते ॥९॥

संसुप्त-द्रौपदेय-क्षपण-हत-धियं द्रौणिमेत्य त्वदुक्त्या
तन्मुक्तं ब्राह्ममस्त्रं समहृत विजयो मौलिरत्नं च जह्रे ।
उच्छित्यै पाण्डवानां पुनरपि च विशत्युत्तरा-गर्भमस्त्रे
रक्षन्नङ्गुष्ठ-मात्रः किल जठरमगाश्चक्रपाणिर्विभो त्वम् ॥१०॥

धर्मौघं धर्मसूनोरभिदधदखिलं छन्द-मृत्युः स भीष्मः
त्वां पश्यन् भक्ति-भूम्नैव हि सपदि ययौ निष्कल-ब्रह्म-भूयम् ।
संयाज्याथाश्व-मेधैस्त्रिभिरति-महितैर्धर्मजं पूर्णकामं
सम्प्राप्तो द्वारकां त्वं पवनपुरपते पाहि मां सर्वरोगात् ॥११॥

॥ इति श्रीमन्नारायणीये साल्वादिवधवर्णनं तथा भारतयुद्धवर्णनं चेति षडशीतितमं दशकं समाप्तम् ॥

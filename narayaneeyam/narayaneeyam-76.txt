

॥ दशकम् – ७६ उद्धवदूत्यवर्णनम् ॥

 छन्दः – मन्दाक्रान्ता
गत्वा सान्दीपनिमथ चतुष्षष्टि-मात्रैरहोभिः
सर्वज्ञस्त्वं सह मुसलिना सर्वविद्या गृहीत्वा ।
पुत्रं नष्टं यम-निलयनादाहृतं दक्षिणार्थं
दत्वा तस्मै निज-पुरमगा नादयन्पाञ्चजन्यम् ॥१॥

स्मृत्वा स्मृत्वा पशुप-सुदृशः प्रेम-भार-प्रणुन्नाः
कारुण्येन त्वमपि विवशः प्राहिणोरुद्धवं तम् ।
किञ्चामुष्मै परम-सुहृदे भक्तवर्याय तासां
भक्त्युद्रेकं सकल-भुवने दुर्लभं दर्शयिष्यन् ॥२॥

त्वन्माहात्म्य-प्रथिम-पिशुनं गोकुलं प्राप्य सायं
त्वद्वार्ताभिर्बहु स रमयामास नन्दं यशोदाम् ।
प्रातर्दृष्ट्वा मणिमयरथं शङ्किताः पङ्कजाक्ष्यः
श्रुत्वा प्राप्तं भवदनुचरं त्यक्तकार्याः समीयुः ॥३॥

दृष्ट्वा चैनं त्वदुपमलसद्वेष-भूषाभिरामं
स्मृत्वा स्मृत्वा तव विलसितान्युच्चकैस्तानि तानि ।
रुद्धालापाः कथमपि पुनर्गद्गदां वाचमूचुः
सौजन्यादीन्निज-पर-भिदामप्यलं विस्मरन्त्यः ॥४॥

श्रीमन् किं त्वं पितृजन-कृते प्रेषितो निर्दयेन
क्वासौ कान्तो नगर-सुदृशां हा हरे नाथ पायाः ।
आश्लेषाणाममृत-वपुषो हन्त ते चुम्बनानाम्
उन्मादानां कुहक-वचसां विस्मरेत्कान्त का वा ॥५॥

रास-क्रीडा-लुलित-ललितं विश्लथत्केश-पाशं
मन्दोद्भिन्न-श्रमजल-कणं लोभनीयं त्वदङ्गम् ।
कारुण्याब्धे सकृदपि समालिङ्गितुं दर्शयेति
प्रेमोन्मादाद्भुवनमदन त्वत्प्रियास्त्वां विलेपुः ॥६॥

एवं प्रायैर्विवश-वचनैराकुला गोपिकास्ताः
त्वत्सन्देशैः प्रकृतिमनयत्सोऽथ विज्ञान-गर्भैः ।
भूयस्ताभिर्मुदितमतिभिस्त्वन्मयीभिर्वधूभि:
तत्तद्वार्ता-सरसमनयत्कानिचिद्वासराणि ॥७॥

त्वत्प्रोद्गानैः सहितमनिशं सर्वतो गेह-कृत्यं
त्वद्वार्तैव प्रसरति मिथः सैव चोत्स्वापलापाः ।
चेष्टाः प्रायस्त्वदनुकृतयस्त्वन्मयं सर्वमेवं
दृष्ट्वा तत्र व्यमुहदधिकं विस्मयादुद्धवोऽयम् ॥८॥

राधाया मे प्रियतममिदं मत्प्रियैवं ब्रवीति
त्वं किं मौनं कलयसि सखे मानिनी मत्प्रियेव ।
इत्याद्येव प्रवदति सखि त्वत्प्रियो निर्जने माम्
इत्थं-वादैररमयदयं त्वत्प्रियामुत्पलाक्षीम् ॥९॥

एष्यामि द्रागनुपगमनं केवलं कार्यभारात्
विश्लेषेऽपि स्मरण-दृढता-सम्भवान्मास्तु खेदः ।
ब्रह्मानन्दे मिलति न-चिरात्सङ्गमो वा वियोग:
तुल्यो वः स्यादिति तव गिरा सोऽकरोन्निर्व्यथास्ताः ॥१०॥

एवं भक्तिः सकल-भुवने नेक्षिता न श्रुता वा
किं शास्त्रौघैः किमिह तपसा गोपिकाभ्यो नमोऽस्तु ।
इत्यानन्दाकुलमुपगतं गोकुलादुद्धवं तं
दृष्ट्वा हृष्टो गुरुपुरपते पाहि मामामयौघात् ॥११॥

॥ इति श्रीमन्नारायणीये उद्धवदूत्यवर्णनं नाम षट्सप्ततितमं दशकं समाप्तम् ॥



॥ दशकम् – ७५ कंसवधम् ॥

प्रातः सन्त्रस्त-भोज-क्षितिपति-वचसा प्रस्तुते मल्ल-तूर्ये
सङ्घे राज्ञां च मञ्चानभिययुषि गते नन्दगोपेऽपि हर्म्यम् ।
कंसे सौधाधिरूढे त्वमपि सहबलः सानुगश्चारु-वेष:
रङ्ग-द्वारं गतोऽभूः कुपित-कुवलयापीड-नागावलीढम् ॥१॥

पापिष्ठापेहि मार्गाद्द्रुतमिति वचसा निष्ठुर-क्रुद्ध-बुद्धे:
अम्बष्ठस्य प्रणोदादधिक-जव-जुषा हस्तिना गृह्यमाणः ।
केली-मुक्तोऽथ गोपी-कुच-कलश-चिर-स्पर्धिनं कुम्भमस्य
व्याहत्यालीयथास्त्वं चरण-भुवि पुनर्निर्गतो वल्गु-हासी ॥२॥

हस्त-प्राप्योऽप्यगम्यो झटिति मुनिजनस्येव धावन्गजेन्द्रं
क्रीडन्नापात्य भूमौ पुनरभिपततस्तस्य दन्तं सजीवम् ।
मूलादुन्मूल्य तन्मूलग-महित-महा-मौक्तिकान्यात्ममित्रे
प्रादास्त्वं हारमेभिर्ललित-विरचितं राधिकायै दिशेति ॥३॥

गृह्णानं दन्तमंसे युतमथ हलिना रङ्गमङ्गाविशन्तं
त्वां मङ्गल्याङ्ग-भङ्गी-रभस-हृत-मनोलोचना वीक्ष्य लोकाः ।
हंहो धन्यो हि नन्दो नहि नहि पशुपालाङ्गना नो यशोदा
नो नो धन्येक्षणाः स्मस्त्रिजगति वयमेवेति सर्वे शशंसुः ॥४॥

पूर्णं ब्रह्मैव साक्षान्निरवधि परमानन्द-सान्द्र-प्रकाशं
गोपेषु त्वं व्यलासीर्न खलु बहु-जनैस्तावदावेदितोऽभूः ।
दृष्ट्वाऽथ त्वां तदेदम्प्रथममुपगते पुण्यकाले जनौघाः
पूर्णानन्दा विपापाः सरसमभिजगुस्त्वत्कृतानि स्मृतानि ॥५॥

चाणूरो मल्लवीरस्तदनु नृप-गिरा मुष्टिको मुष्टिशाली
त्वां रामं चाभिपेदे झटझटिति मिथो मुष्टि-पाताति-रूक्षम् ।
उत्पातापातनाकर्षण-विविध-रणान्यासतां तत्र चित्रं
मृत्योः प्रागेव मल्लप्रभुरगमदयं भूरिशो बन्ध-मोक्षान् ॥६॥

हा धिक्कष्टं कुमारौ सुललित-वपुषौ मल्लवीरौ कठोरौ
न द्रक्ष्यामो व्रजामस्त्वरितमिति जने भाषमाणे तदानीम् ।
चाणूरं तं करोद्भ्रामण-विगलदसुं पोथयामासिथोर्व्यां
पिष्टोऽभून्मुष्टिकोऽपि द्रुतमथ हलिना नष्ट-शिष्टैर्दधावे ॥७॥

कंसस्संवार्य तूर्यं खल-मतिरविदन्कार्यमार्यान् पितॄंस्तान्
आहन्तुं व्याप्तमूर्तेस्तव च समशिषद्दूरमुत्सारणाय ।
रुष्टो दुष्टोक्तिभिस्त्वं गरुड इव गिरिं मञ्चमञ्चन्नुदञ्चत्
खड्ग-व्यावल्ग-दुस्सङ्ग्रहमपि च हठात्प्राग्रहीरौग्रसेनिम् ॥८॥

सद्यो निष्पिष्टसन्धिं भुवि नरपतिमापात्य तस्योपरिष्टात्
त्वय्यापात्ये तदैव त्वदुपरि पतिता नाकिनां पुष्पवृष्टिः ।
किं किं ब्रूमस्तदानीं सततमपि भिया त्वद्गतात्मा स भेजे
सायुज्यं त्वद्वधोत्था परम परमियं वासना कालनेमेः ॥९॥

तद्भ्रातॄनष्ट पिष्ट्वा द्रुतमथ पितरौ सन्नमन्नुग्रसेनं
कृत्वा राजानमुच्चैर्यदुकुलमखिलं मोदयन्कामदानैः ।
भक्तानामुत्तमं चोद्धवममरगुरोराप्त-नीतिं सखायं
लब्ध्वा तुष्टो नगर्यां पवनपुरपते रुन्धि मे सर्व-रोगान् ॥१०॥

॥ इति श्रीमन्नारायणीये कंसवधं नाम पञ्चसप्ततितमं दशकं समाप्तम् ॥

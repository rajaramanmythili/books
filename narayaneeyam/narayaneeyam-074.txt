

॥ दशकम् – ७४ भगवतः मथुरापुरीप्रवेशवर्णनम् ॥

सम्प्राप्तो मथुरां दिनार्ध-विगमे तत्रान्तरस्मिन्वसन्
आरामे विहिताशनः सखि-जनैर्यातः पुरीमीक्षितुम् ।
प्रापो राजपथं चिर-श्रुति-धृत-व्यालोक-कौतूहल-
स्त्री-पुंसोद्यदगण्य-पुण्य-निगलैराकृष्यमाणो नु किम् ॥१॥

त्वत्पाद-द्युतिवत्सराग-सुभगास्त्वन्मूर्तिवद्योषितः
सम्प्राप्ता विलसत्पयोधररुचो लोला भवद्दृष्टिवत् ।
हारिण्यस्त्वदुर: स्थलीवदयि ते मन्द-स्मित-प्रौढिवत्
नैर्मल्योल्लसिताः कचौघ-रुचिवद्राजत्कलापाश्रिताः ॥२॥

तासामाकलयन्नपाङ्ग-वलनैर्मोदं प्रहर्षाद्भुत-
व्यालोलेषु जनेषु तत्र रजकं कञ्चित्पटीं प्रार्थयन् ।
कस्ते दास्यति राजकीय-वसनं याहीति तेनोदितः
सद्यस्तस्य करेण शीर्षमहृथाः सोऽप्याप पुण्यां गतिम् ॥३॥

भूयो वायकमेकमायत-मतिं तोषेण वेषोचितं
दाश्वांसं स्वपदं निनेथ सुकृतं को वेद जीवात्मनाम् ।
मालाभिः स्तबकैः स्तवैरपि पुनर्मालाकृता मानित:
भक्तिं तेन वृतां दिदेशिथ परां लक्ष्मीं च लक्ष्मीपते ॥४॥

कुब्जामब्ज-विलोचनां पथि पुनर्दृष्ट्वाऽङ्गरागे तया
दत्ते साधु किलाङ्गरागमददास्तस्या महान्तं हृदि ।
चित्तस्थामृजुतामथ प्रथयितुं गात्रेऽपि तस्याः स्फुटं
गृह्णन्मञ्जु-करेण तामुदनयस्तावज्जगत्सुन्दरीम् ॥५॥

तावन्निश्चितवैभवास्तव विभो नात्यन्तपापा जना
यत्किञ्चिद्ददते स्म शक्त्यनुगुणं ताम्बूल-माल्यादिकम् ।
गृह्णानः कुसुमादि किञ्चन तदा मार्गे निबद्धाञ्जलि:
नातिष्ठं बत हा यतोऽद्य विपुलामार्तिं व्रजामि प्रभो ॥६॥

एष्यामीति विमुक्तयाऽपि भगवन्नालेपदात्र्या तया
दूरात्कातरया निरीक्षित-गतिस्त्वं प्राविशो गोपुरम् ।
आघोषानुमित-त्वदागम-महा-हर्षोल्ललद्देवकी-
वक्षोज-प्रगलत्पयोरस-मिषात्त्वत्कीर्तिरन्तर्गता ॥७॥

आविष्टो नगरीं महोत्सववतीं कोदण्डशालां व्रजन्
माधुर्येण नु तेजसा नु पुरुषैर्दूरेण दत्तान्तरः ।
स्रग्भिर्भूषितमर्चितं वर-धनुर्मा मेति वादात्पुरः
प्रागृह्णाः समरोपयः किल समाक्राक्षीरभाङ्क्षीरपि ॥८॥

श्वः कंस-क्षपणोत्सवस्य पुरतः प्रारम्भ-तूर्योपम:
चाप-ध्वंस-महा-ध्वनिस्तव विभो देवानरोमाञ्चयत् ।
कंसस्यापि च वेपथुस्तदुदितः कोदण्ड-खण्ड-द्वयी
चण्डाभ्याहत-रक्षि-पूरुष-रवैरुत्कूलितोऽभूत्त्वया ॥९॥

शिष्टैर्दुष्ट-जनैश्च दृष्ट-महिमा प्रीत्या च भीत्या ततः
सम्पश्यन्पुर-सम्पदं प्रविचरन्सायं गतो वाटिकाम् ।
श्रीदाम्ना सह राधिका-विरहजं खेदं वदन्प्रस्वपन्
आनन्दन्नवतार-कार्य-घटनाद्वातेश संरक्ष माम् ॥१०॥

॥ इति श्रीमन्नारायणीये भगवतः मथुरापुरीप्रवेशवर्णनं नाम चतुस्सप्ततितमं दशकं समाप्तम् ॥

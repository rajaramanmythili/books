
॥ अथ अष्टाशीतितमं दशकम् – ८८ – सन्तानगोपालोपाख्यानम् ॥

प्रागेवाचार्य-पुत्राहृति-निशमनया स्वीय-षट्सूनुवीक्षां
काङ्क्षन्त्या मातुरुक्त्या सुतल-भुवि बलिं प्राप्य तेनार्चितस्त्वम् ।
धातुः शापाद्धिरण्यान्वितकशिपुभवान् शौरिजान् कंस-भग्नान्
आनीयैनान् प्रदर्श्य स्वपदमनयथाः पूर्वपुत्रान् मरीचेः ॥१॥

श्रुतदेव इति श्रुतं द्विजेन्द्रं 
बहुलाश्वं नृपतिं च भक्तिपूर्णम् ।
युगपत्त्वमनुग्रहीतु-कामः 
मिथिलां प्रापिथ तापसैः समेतः ॥२॥

गच्छन्द्विमूर्तिरुभयोर्युगपन्निकेतम्
एकेन भूरिविभवैर्विहितोपचारः ।
अन्येन तद्दिन-भृतैश्च फलौदनाद्यैः
तुल्यं प्रसेदिथ ददाथ च मुक्तिमाभ्याम् ॥३॥

भूयोऽथ द्वारवत्यां द्विज-तनय-मृतिं तत्प्रलापानपि त्वं
को वा दैवं निरुन्ध्यादिति किल कथयन् विश्व-वोढाप्यसोढाः ।
जिष्णोर्गर्वं विनेतुं त्वयि मनुज-धिया कुण्ठितां चास्य बुद्धिं
तत्त्वारूढां विधातुं परमतम-पद-प्रेक्षणेनेति मन्ये ॥४॥

नष्टा अष्टास्य पुत्राः पुनरपि तव तूपेक्षया कष्टवादः
स्पष्टो जातो जनानामथ तदवसरे द्वारकामाप पार्थः ।
मैत्र्या तत्रोषितोऽसौ नवम-सुत-मृतौ विप्रवर्य-प्ररोदं
श्रुत्वा चक्रे प्रतिज्ञामनुपहृत-सुतः सन्निवेक्ष्ये कृशानुम् ॥५॥

मानी स त्वामपृष्ट्वा द्विज-निलय-गतो बाण-जालैर्महास्त्रैः
रुन्धानः सूतिगेहं पुनरपि सहसा दृष्ट-नष्टे कुमारे ।
याम्यामैन्द्रीं तथाऽन्या: सुरवर-नगरीर्विद्ययाऽऽसाद्य सद्य:
मोघोद्योगः पतिष्यन् हुतभुजि भवता सस्मितं वारितोऽभूत् ॥६॥

सार्धं तेन प्रतीचीं दिशमति-जविना स्यन्दनेनाभियात:
लोकालोकं व्यतीतस्तिमिरभरमथो चक्रधाम्ना निरुन्धन् ।
चक्रांशु-क्लिष्ट-दृष्टिं स्थितमथ विजयं पश्य पश्येति वारां
पारे त्वं प्राददर्शः किमपि हि तमसां दूर-दूरं पदं ते ॥७॥

तत्रासीनं भुजङ्गाधिप-शयन-तले दिव्य-भूषायुधाद्यैः
आवीतं पीतचेलं प्रतिनव-जलद-श्यामलं श्रीमदङ्गम् ।
मूर्तीनामीशितारं परमिह तिसृणामेकमर्थं श्रुतीनां
त्वामेव त्वं परात्मन् प्रिय-सख-सहितो नेमिथ क्षेमरूपम् ॥८॥

युवां मामेव द्वावधिक-विवृतान्तर्हिततया
विभिन्नौ सन्द्रष्टुं स्वयमहमहार्षं द्विज-सुतान् ।
नयेतं द्रागेतानिति खलु वितीर्णान्पुनरमून्
द्विजायादायादाः प्रणुत-महिमा पाण्डुजनुषा ॥९॥

एवं नाना-विहारैर्जगदभिरमयन् वृष्णि-वंशं प्रपुष्णन्
ईजानो यज्ञ-भेदैरतुल-विहृतिभिः प्रीणयन्नेण-नेत्राः ।
भूभार-क्षेप-दम्भात्पद-कमल-जुषां मोक्षणायावतीर्णः
पूर्णं ब्रह्मैव साक्षाद्यदुषु मनुजता-रूषितस्त्वं व्यलासीः ॥१०॥

प्रायेण द्वारवत्यामवृतदयि तदा नारदस्त्वद्रसार्द्रः
तस्माल्लेभे कदाचित्खलु सुकृत-निधिस्त्वत्पिता तत्त्व-बोधम् ।
भक्तानामग्रयायी स च खलु मतिमानुद्धवस्त्वत्त एव
प्राप्तो विज्ञानसारं स किल जन-हितायाधुनाऽस्ते बदर्याम् ॥११॥

सोऽयं कृष्णावतारो जयति तव विभो यत्र सौहार्द-भीति-
स्नेह-द्वेषानुराग-प्रभृतिभिरतुलैरश्रमैर्योग-भेदैः ।
आर्तिं तीर्त्वा समस्ताममृत-पदमगुः सर्वतः सर्व-लोकाः
स त्वं विश्वार्ति-शान्त्यै पवनपुरपते भक्ति-पूर्त्यै च भूयाः ॥१२॥

॥ इति श्रीमन्नारायणीये सन्तानगोपालोपाख्यानं नाम अष्टाशीतितमं दशकं समाप्तम् ॥


॥ अथ चतुर्नवतितमं दशकम् – ९४ – तत्त्वज्ञानोत्पत्तिः ॥
छन्दः – स्रग्धरा
शुद्धा निष्काम-धर्मैः प्रवर-गुरु-गिरा तत्स्वरूपं परं ते
शुद्धं देहेन्द्रियादि-व्यपगतमखिल-व्याप्तमावेदयन्ते ।
नानात्व-स्थौल्य-कार्श्यादि तु गुणज-वपुस्सङ्गतोऽध्यासितं ते
वह्नेर्दारु-प्रभेदेष्विव महदणुता-दीप्तता-शान्ततादि ॥१॥

आचार्याख्याधरस्थारणि-समनुमिलच्छिष्य-रूपोत्तरार-
ण्यावेधोद्भासितेन स्फुटतर-परिबोधाग्निना दह्यमाने ।
कर्माली-वासना-तत्कृत-तनु-भुवन-भ्रान्ति-कान्तार-पूरे
दाह्याभावेन विद्या-शिखिनि च विरते त्वन्मयी खल्ववस्था ॥२॥

एवं त्वत्प्राप्तितोऽन्यो न-हि खलु निखिल-क्लेश-हानेरुपाय:
नैकान्तात्यन्तिकास्ते कृषि-वदगद-षाड्गुण्य-षट्कर्म-योगाः ।
दुर्वैकल्यैरकल्या अपि निगम-पथास्तत्फलान्यप्यवाप्ता
मत्तास्त्वां विस्मरन्तः प्रसजति पतने यान्त्यनन्तान्विषादान् ॥३॥

त्वल्लोकादन्य-लोकः क्व-नु भय-रहितो यत्परार्ध-द्वयान्ते
त्वद्भीतस्सत्य-लोकेऽपि न सुख-वसतिः पद्मभूः पद्मनाभ ।
एवम्भावे त्वधर्मार्जित-बहु-तमसां का कथा नारकाणां
तन्मे त्वं छिन्धि बन्धं वरद कृपणबन्धो कृपापूरसिन्धो ॥४॥

याथार्थ्यात्त्वन्मयस्यैव हि मम न विभो वस्तुतो बन्ध-मोक्षौ
माया-विद्या-तनुभ्यां तव तु विरचितौ स्वप्न-बोधोपमौ तौ ।
बद्धे जीवद्विमुक्तिं गतवति च भिदा तावती तावदेको
भुङ्क्ते देह-द्रुम-स्थो विषय-फल-रसान्नापरो निर्व्यथात्मा ॥५॥

जीवन्मुक्तत्वमेवं-विधमिति वचसा किं फलं दूर-दूरे
तन्नामाशुद्ध-बुद्धेर्न च लघु मनसः शोधनं भक्तितोऽन्यत् ।
तन्मे विष्णो कृषीष्ठास्त्वयि कृत-सकल-प्रार्पणं भक्तिभारं
येन स्यां मङ्क्षु किञ्चिद्गुरु-वचन-मिलत्त्वत्प्रबोधस्त्वदात्मा ॥६॥

शब्द-ब्रह्मण्यपीह प्रयतित-मनसस्त्वां न जानन्ति केचित्
कष्टं वन्ध्य-श्रमास्ते चिरतरमिह गां बिभ्रते निष्प्रसूतिम् ।
यस्यां विश्वाभिरामास्ससकल-मल-हरा दिव्य-लीलावताराः
सच्चित्सान्द्रं च रूपं तव न निगदितं तां न वाचं भ्रियासम् ॥७॥

यो यावान्यादृशो वा त्वमिति किमपि नैवावगच्छामि भूम-
न्नेवञ्चानन्य-भावस्त्वदनुभजनमेवाद्रिये चैद्यवैरिन् ।
त्वल्लिङ्गानां त्वदङ्घ्रि-प्रिय-जन-सदसां दर्शनस्पर्शनादि-
र्भूयान्मे त्वत्प्रपूजा-नति-नुति-गुण-कर्मानुकीर्त्यादरोऽपि ॥८॥

यद्यल्लभ्येत तत्तत्तव समुपहृतं देव दासोऽस्मि तेऽहं
त्वद्गेहोन्मार्जनाद्यं भवतु मम मुहुः कर्म निर्मायमेव ।
सूर्याग्नि-ब्राह्मणात्मादिषु लसित-चतुर्बाहुमाराधये त्वां
त्वत्प्रेमार्द्रत्व-रूपो मम सततमभिष्यन्दतां भक्तियोगः ॥९॥

ऐक्यं ते दान-होम-व्रत-नियम-तपस्साङ्ख्य-योगैर्दुरापं
त्वत्सङ्गेनैव गोप्यः किल सुकृतितमाः प्रापुरानन्द-सान्द्रम् ।
भक्तेष्वन्येषु भूयस्स्वपि बहु-मनुषे भक्तिमेव त्वमासां
तन्मे त्वद्भक्तिमेव द्रढय हर गदान्कृष्ण वातालयेश ॥१०॥

॥ इति श्रीमन्नारायणीये तत्त्वज्ञानोत्पत्तिवर्णनं नाम चतुर्नवतितमं दशकं समाप्तम् ॥

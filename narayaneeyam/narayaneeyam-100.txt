
॥ अथ शततमं दशकम् – १०० – भगवतः केशादिपादवर्णनम् ॥
छन्दः – स्रग्धरा
अग्रे पश्यामि तेजो निबिडतर-कलायावली-लोभनीयं
पीयूषाप्लावितोऽहं तदनु तदुदरे दिव्य-कैशोर-वेषम् ।
तारुण्यारम्भ-रम्यं परम-सुख-रसास्वाद-रोमाञ्चिताङ्गै:
आवीतं नारदाद्यै-विलसदुपनिषत्सुन्दरी-मण्डलैश्च ॥१॥

नीलाभं कुञ्चिताग्रं घनममलतरं संयतं चारु-भङ्ग्या
रत्नोत्तंसाभिरामं वलयितमुदयच्चन्द्रकैः पिञ्छजालैः ।
मन्दार-स्रङ्निवीतं तव पृथु-कबरी-भारमालोकयेऽहं
स्निग्ध-श्वेतोर्ध्व-पुण्ड्रामपि च सुललितां फाल-बालेन्दु-वीथीम् ॥२॥

हृद्यं पूर्णानुकम्पार्णव-मृदु-लहरी-चञ्चल-भ्रू-विलासै:
आनील-स्निग्ध-पक्ष्मावलि-परिलसितं नेत्र-युग्मं विभो ते ।
सान्द्र-च्छायं विशालारुण-कमल-दलाकारमामुग्ध-तारं
कारुण्यालोक-लीला-शिशिरित-भुवनं क्षिप्यतां मय्यनाथे ॥३॥

उत्तुङ्गोल्लासि-नासं हरि-मणि-मुकुर-प्रोल्लसद्गण्ड-पाली-
व्यालोलत्कर्ण-पाशाञ्चित-मकर-मणी-कुण्डल-द्वन्द्व-दीप्रम् ।
उन्मीलद्दन्त-पङ्क्तिस्फुरदरुणतर-च्छाय-बिम्बाधरान्तः-
प्रीति-प्रस्यन्दि-मन्द-स्मित-मधुर-तरं वक्त्रमुद्भासतां मे ॥४॥

बाहु-द्वन्द्वेन रत्नोज्ज्वल-वलय-भृता शोण-पाणि-प्रवाले-
नोपात्तां वेणुनालीं प्रसृत-नख-मयूखाङ्गुली-सङ्ग-शाराम् ।
कृत्वा वक्त्रारविन्द्रे सुमधुर-विकसद्रागमुद्भाव्यमानैः
शब्द-ब्रह्मामृतैस्त्वं शिशिरित-भुवनैस्सिञ्च मे कर्ण-वीथीम् ॥५॥

उत्सर्पत्कौस्तुभ-श्री-ततिभिररुणितं कोमलं कण्ठ-देशं
वक्षः श्रीवत्स-रम्यं तरलतर-समुद्दीप्र-हार-प्रतानम् ।
नाना-वर्ण-प्रसूनावलि-किसलयिनीं वन्यमालां विलोल-
ल्लोलम्बां लम्बमानामुरसि तव तथा भावये रत्नमालाम् ॥६॥

अङ्गे पञ्चाङ्ग-रागैरतिशय-विकसत्सौरभाकृष्ट-लोकं
लीनानेक-त्रिलोकी-विततिमपि कृशां बिभ्रतं मध्यवल्लीम् ।
शक्राश्म-न्यस्त-तप्तोज्वल-कनक-निभं पीत-चेलं दधानं
ध्यायामो दीप्त-रश्मि-स्फुट-मणि-रशना-किङ्गिणी-मण्डितं त्वाम् ॥७॥

ऊरू चारू तवोरू घन-मसृण-रुचौ चित्त-चोरौ रमाया:
विश्व-क्षोभं विशङ्क्य ध्रुवमनिशमुभौ पीत-चेलावृताङ्गौ ।
आनम्राणां पुरस्तान्न्यसन-धृत-समस्तार्थ-पाली-समुद्ग-
च्छायां जानु-द्वयं च क्रम-पृथुल-मनोज्ञे च जङ्घे निषेवे ॥८॥

मञ्जीरं मञ्जुनादैरिव पद-भजनं श्रेय इत्यालपन्तं
पादाग्रं भ्रान्ति-मज्जत्प्रणत-जन-मनो-मन्दरोद्धार-कूर्मम् ।
उत्तुङ्गाताम्र-राजन्नखर-हिमकर-ज्योत्स्नया चाऽश्रितानां
सन्ताप-ध्वान्त-हन्त्रीं ततिमनुकलये मङ्गलामङ्गुलीनाम् ॥९॥

योगीन्द्राणां त्वदङ्गेष्वधिक-सुमधुरं मुक्तिभाजां निवास:
भक्तानां काम-वर्ष-द्यु-तरु-किसलयं नाथ ते पादमूलम् ।
नित्यं चित्त-स्थितं मे पवनपुरपते कृष्ण कारुण्यसिन्धो
हृत्वा निःशेष-तापान्प्रदिशतु परमानन्द-सन्दोह-लक्ष्मीम् ॥१०॥

अज्ञात्वा ते महत्त्वं यदिह निगदितं विश्वनाथ क्षमेथाः
स्तोत्रं चैतत्सहस्रोत्तरमधिकतरं त्वत्प्रसादाय भूयात् ।
द्वेधा नारायणीयं श्रुतिषु च जनुषा स्तुत्यतावर्णनेन
स्फीतं लीलावतारैरिदमिह कुरुतामायुरारोग्य-सौख्यम् ॥११॥

॥ इति श्रीमन्नारायणीये भगवतः केशादिपादवर्णनं नाम शततमं दशकं समाप्तम् ॥

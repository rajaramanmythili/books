
॥ अथ द्विनवतितमं दशकम् – ९२ – कर्ममिश्रभक्तिः ॥
छन्दः – स्रग्धरा
वैदैस्सर्वाणि कर्माण्यफल-परतया वर्णितानीति बुद्ध्वा
तानि त्वय्यर्पितान्येव हि समनुचरन् यानि नैष्कर्म्यमीश ।
मा भूद्वेदैर्निषिद्धे कुहचिदपि मनःकर्म-वाचां प्रवृत्ति-
र्दुर्वर्जञ्चेदवाप्तं तदपि खलु भवत्यर्पये चित्प्रकाशे ॥१॥

यस्त्वन्यः कर्मयोगस्तव भजनमयस्तत्र चाभीष्ट-मूर्तिं
हृद्यां सत्त्वैकरूपां दृषदि हृदि मृदि क्वापि वा भावयित्वा ।
पुष्पैर्गन्धैर्निवेद्यैरपि च विरचितैः शक्तितो भक्तिपूतै-
र्नित्यं वर्यां सपर्यां विदधदयि विभो त्वत्प्रसादं भजेयम् ॥२॥

स्त्री-शूद्रास्त्वत्कथादि-श्रवण-विरहिता आसतां ते दयार्हा-
स्त्वत्पादासन्न-यातान्द्विजकुल-जनुषो हन्त शोचाम्यशान्तान् ।
वृत्त्यर्थं ते यजन्तो बहु-कथितमपि त्वामनाकर्णयन्तो
दृप्ता विद्याभिजात्यैः किमु न विदधते तादृशं मा कृथा माम् ॥३॥

पपोऽयं कृष्ण-रामेत्यभिलपति निजं गूहितुं दुश्चारित्रं
निर्लज्जस्यास्य वाचा बहुतर-कथनीयानि मे विघ्नितानि ।
भ्राता मे वन्ध्यशीलो भजति किल सदा विष्णुमित्थं बुधांस्ते
निन्दन्त्युच्चैर्हसन्ति त्वयि निहित-मतींस्तादृशं मा कृथा माम् ॥४॥

श्वेत-च्छायं कृते त्वां मुनिवरवपुषं प्रीणयन्ते तपोभि-
स्त्रेतायां स्रुक्स्रुवाद्यङ्कितमरुण-तनुं यज्ञरूपं यजन्ते ।
सेवन्ते तन्त्र-मार्गैर्विलसदरि-गदं द्वापरे श्यामलाङ्गं
नीलं सङ्कीर्तनाद्यैरिह कलि-समये मानुषास्त्वां भजन्ते ॥५॥

सोऽयं कालेय-कालो जयति मुररिपो यत्र सङ्कीर्तनाद्यै-
र्निर्यत्नैरेव मार्गैरखिलद न-चिरात्त्वत्प्रसादं भजन्ते ।
जातास्त्रेता-कृतादावपि हि किल कलौ सम्भवं कामयन्ते
दैवात्तत्रैव जातान्विषय-विष-रसैर्मा विभो वञ्चयास्मान् ॥६॥

भक्तास्तावत्कलौ स्युर्द्रमिल-भुवि ततो भूरिशस्तत्र चोच्चैः
कावेरीं ताम्रपर्णीमनु किल कृतमालाञ्च पुण्यां प्रतीचीम् ।
हा मामप्येतदन्तर्भवमपि च विभो किञ्चिदञ्चिद्रसं त्व-
य्याशा-पाशैर्निबध्य भ्रमय न भगवन् पूरय त्वन्निषेवाम् ॥७॥

दृष्ट्वा धर्मद्रुहं तं कलिमपकरुणं प्राङ्महीक्षित्परीक्षि-
द्धन्तुं व्याकृष्ट-खड्गोऽपि न विनिहतवान् सारवेदी गुणांशात् ।
त्वत्सेवाद्याशु सिद्ध्येदसदिह न तथा त्वत्परे चैष भीरु-
र्यत्तु प्रागेव रोगादिभिरपहरते तत्र हा शिक्षयैनम् ॥८॥

गङ्गा गीता च गायत्र्यपि च तुलसिका गोपिका-चन्दनं तत्
सालग्रामाभिपूजा परपुरुष तथैकादशी नामवर्णाः ।
एतान्यष्टाप्ययत्नान्ययि कलिसमये त्वत्प्रसाद-प्रवृद्‍ध्या
क्षिप्रं मुक्ति-प्रदानीत्यभिदधुरृषयस्तेषु मां सज्जयेथाः ॥९॥

देवर्षीणां पितॄणामपि न पुनरृणी किङ्गरो वा स भूमन्
योऽसौ सर्वात्मना त्वां शरणमुपगतः सर्व-कृत्यानि हित्वा ।
तस्योत्पन्नं विकर्माप्यखिलमपनुदस्येव चित्तस्थितस्त्वं
तन्मे पापोत्थ-तापान्पवनपुरपते रुन्धि भक्तिं प्रणीयाः ॥१०॥

॥ इति श्रीमन्नारायणीये कर्ममिश्रभक्तिः नाम द्विनवतितमं दशकं समाप्तम् ॥

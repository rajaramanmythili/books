५५. सहाना - आदि
भागवतोत्तमं भरतं ददर्श
पदयुगलमपि भक्त्या पस्पर्श ॥ भा ॥

भगवच्चरणप्रेमानुरागः
भक्तवरो गुहो महाभागः ॥ भा ॥
बाष्पाभिषिक्तनयनकमलं
साञ्जलिबद्धकरयुगलम् ।
पुळकितसर्वाङ्गरोमालवालं
रामनामरसपानविलोलम् ॥ भा ॥

रामगुणार्णवचिन्तनमुग्धं
रामकथामृतपानप्रमत्तम् ।
रामदासपरमान्तरङ्गभक्तं
रामपदध्याननिश्चलचित्तम् ॥ भा ॥

कामादिदोषरहितहृदयं
सर्वकल्याणगुणनिलयम् ।
कालाम्भोधरसच्छायकायं
प्रेमिकविषये सततं सदयम् ॥ भा ॥


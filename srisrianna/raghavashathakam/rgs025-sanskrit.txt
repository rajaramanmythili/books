२५. आरभि - आदि

राजति रघुकुलयुवराजेन्द्रो ।
रमणीयवदनो रामचन्द्रः ॥ रा ॥

राजवीथीगतरत्नमयरथ-
राजन्मणिपीठमध्यविराजितो ॥ रा ॥

बाहुविभूषितमणिमयकटकः
परिमळतैलसिक्तालकः ।
मृगमदलिखितललाटफलकः
मलयजलिप्तवक्षोभागः ॥ रा ॥

सौन्दर्यनिर्जितगन्धर्वराजः
शौर्यविनिर्जितसर्वराजः ।
गमनविनिर्जितमातङ्गराजः
गाम्भीर्यनिर्जितमृगराजः ॥ रा ॥

भक्तजनानां प्रियदर्शनः
प्रेमिकचित्ताकर्षणवचनः ।
दशरथवीक्षितसुन्दरवदनः
सुमन्त्रसेवितसरसिजचरणः ॥ रा ॥


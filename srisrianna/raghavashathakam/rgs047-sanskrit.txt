उत्फुल्लाम्बुजरेणुवासित
चलत्कल्लोलमन्दाकिनी -
वारिस्निग्धपयोधरां
स्वदयितामानन्दयन्तं प्रभुम् ।

शृङ्गाराद्भुतविग्रहं
श्रितजनानन्दप्रदं सुन्दरं
ध्यायाम्यम्बुविहारलोलमनिशं
त्वामेव चित्ते रहः ॥

४७. सिन्धुभैरवी - आदि
विहरति वैदेही रामेण ॥ वि ॥

कमलपरिमलमन्दाकिनीजले
कल्लोलसङ्कीर्णमौक्तिकमाले ॥ वि ॥

करतलसलिलेन सिञ्चन्ती
कमलदलाक्षं रञ्जयन्ती ॥ वि ॥

प्राणवल्लभबाहुनिबद्धा
प्रेमकलहकेलिसन्नद्धा ॥ वि ॥


२४. केदारगौलम् - आदि

भाग्यमहो किल भक्तजनानाम्
साकेतनगरीसदनानाम् ॥

मरकतवैडूर्यमणिमयतोरण -
राजितराजभवनद्वारे ।
मरकतनीलो दशरथबालो
राजति मन्त्रिकुमारनिकरे ॥ भा ॥

दीनशिखामणिः कश्चिद् द्विजवरः
प्रतिगृहं भिक्षार्थमटति तदा ।
दीनदयालुं वीक्ष्य सलज्जं
गच्छन्न गच्छति मन्दमन्दं मुदा ॥

ब्रह्मण्यदेवो भगवान् राघवो
ब्राह्मणचरणौ प्रणम्य ।
भवनमानीय प्रियया साकं
पूजयामास सविनयं सप्रेम ॥

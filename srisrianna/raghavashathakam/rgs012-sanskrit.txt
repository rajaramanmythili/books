१२. आरभि - आदि
कोयं वद मे राजकुमारः
कौशिक शीघ्रं मम चित्तचोरः ॥ को ॥

कोदण्डमण्डितकरसरसिजः
कमलनेत्रो जगदेकराजः ॥ को ॥

सोमशेखरहृदङ्गणदीपः
श्यामळसुन्दरमनोरमरूपः ।
कामक्रोधमुखरिपुप्रतापः
कामकोटिसुरुचिरप्रभः ॥ को ॥

आजानुबाहुरनुलालितानुजः
राजाधिराजरचितव्यपूजः ।
राजीवलोचनो बहुपीनभुजः
रजनीशवदनो वरयुवराजः ॥ को ॥

ब्रह्मादिसकलपूजितचरणः
ब्रह्माद्यखिललोककारणः ।
प्रकटितभुवनक्षेमावतरणः
प्रेमिकभावुकहृदयरमणः ॥ को ॥


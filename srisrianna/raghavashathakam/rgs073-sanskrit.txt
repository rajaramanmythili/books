७३. सहाना - आदि
सुमित्रानन्दन वृथा जीवामि
सीताविरहेण सीदामि ॥ सु ॥

सुदतीं जनकसुतां विना मम
शून्यं जगदिदं सुखं न हि मम ॥ सु ॥
कर्णलम्बितकुण्डलयुगमपि
कण्ठाभरणमपि पश्यामि ।
कज्जललिप्तकमलनयनायाः
कमनीयं मुखं न हि पश्यामि ॥ सु ॥

नवमणियुक्ततारावलिमपि
नवीनमम्बरं पश्यामि ।
नयननिवेदितनवनवभाव -
नारीमणिमहं न हि पश्यामि ॥ सु ॥

मञ्जीरमपि मधुरनिनदं
मणिमयकङ्कणं पश्यामि ।
मैथिलराजप्रेमभाजनं
महिषीं मम न हि पश्यामि ॥ सु ॥


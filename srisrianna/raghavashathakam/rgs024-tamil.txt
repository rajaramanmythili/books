24. கேதா³ரகௌ³லம் - ஆதி³

பா⁴க்³யமஹோ கில ப⁴க்தஜனானாம் ।
ஸாகேதநக³ரீஸத³னானாம் ॥ பா⁴ ॥

மரகதவைடூ³ர்யமணிமயதோரண-
ராஜிதராஜப⁴வனத்³வாரே ।
மரகதநீலோ த³ஶரத²பா³லோ
ராஜதி மந்த்ரிகுமாரநிகரே ॥ பா⁴ ॥

தீ³னஶிகா²மணி꞉ கஶ்சித்³ த்³விஜவர꞉
ப்ரதிக்³ருஹம் பி⁴க்ஷார்த²மடதி ததா³ ।
தீ³னத³யாலும் வீக்ஷ்ய ஸலஜ்ஜம்
க³ச்ச²ன்ன க³ச்ச²தி மந்த³மந்த³ம் முதா³ ॥ பா⁴ ॥

ப்³ரஹ்மண்யதே³வோ ப⁴க³வான் ராக⁴வோ
ப்³ராஹ்மணசரணௌ ப்ரணம்ய ।
ப⁴வனமானீய ப்ரியயா ஸாகம்
பூஜயாமாஸ ஸவினயம் ஸப்ரேம ॥ பா⁴ ॥


<html>
<head>
 <meta name="viewport" content="width=device-width, initial-scale=1">
 <link rel="stylesheet" href="https://www.w3schools.com/w3css/4/w3.css">
 <link rel="stylesheet" href="https://cdnjs.cloudflare.com/ajax/libs/font-awesome/4.7.0/css/font-awesome.min.css">
 <style>
 .para {
  margin-top: 1em;
  page-break-inside: avoid;
 }

 .song {
  border: 1px solid black;
  background-color: #EBEBEB;
  page-break-before: always;
 }

 a {
  font-size: 26pt;
  text-decoration: none;
 }

 td {
  border: 1px solid black;
  text-align: center;
  width: 10%;
 }
 </style>
</head>
<body style="font-family: Shobhika; font-size:52pt;">
<div class="para">
<center>
श्रीहरिः<br/>
श्रीकृष्णप्रेमिमहाप्रभुप्रणीतम्<br/>
श्रीराघवशतकम्<br/>
</center>
</div>

<div class="para">
 <table width="100%" cellspacing="0" cellpadding="0">
 <tr><td colspan="10"><a href="#song0">Dhyana Slokam</a></td></tr>
 <tr><td><a href="#song1" >1 </a></td><td><a href="#song11">11</a></td><td><a href="#song21">21</a></td><td><a href="#song31">31</a></td><td><a href="#song41">41</a></td><td><a href="#song51">51</a></td><td><a href="#song61">61</a></td><td><a href="#song71">71</a></td><td><a href="#song81">81</a></td><td><a href="#song91">91</a></td></tr>
 <tr><td><a href="#song2" >2 </a></td><td><a href="#song12">12</a></td><td><a href="#song22">22</a></td><td><a href="#song32">32</a></td><td><a href="#song42">42</a></td><td><a href="#song52">52</a></td><td><a href="#song62">62</a></td><td><a href="#song72">72</a></td><td><a href="#song82">82</a></td><td><a href="#song92">92</a></td></tr>
 <tr><td><a href="#song3" >3 </a></td><td><a href="#song13">13</a></td><td><a href="#song23">23</a></td><td><a href="#song33">33</a></td><td><a href="#song43">43</a></td><td><a href="#song53">53</a></td><td><a href="#song63">63</a></td><td><a href="#song73">73</a></td><td><a href="#song83">83</a></td><td><a href="#song93">93</a></td></tr>
 <tr><td><a href="#song4" >4 </a></td><td><a href="#song14">14</a></td><td><a href="#song24">24</a></td><td><a href="#song34">34</a></td><td><a href="#song44">44</a></td><td><a href="#song54">54</a></td><td><a href="#song64">64</a></td><td><a href="#song74">74</a></td><td><a href="#song84">84</a></td><td><a href="#song94">94</a></td></tr>
 <tr><td><a href="#song5" >5 </a></td><td><a href="#song15">15</a></td><td><a href="#song25">25</a></td><td><a href="#song35">35</a></td><td><a href="#song45">45</a></td><td><a href="#song55">55</a></td><td><a href="#song65">65</a></td><td><a href="#song75">75</a></td><td><a href="#song85">85</a></td><td><a href="#song95">95</a></td></tr>
 <tr><td><a href="#song6" >6 </a></td><td><a href="#song16">16</a></td><td><a href="#song26">26</a></td><td><a href="#song36">36</a></td><td><a href="#song46">46</a></td><td><a href="#song56">56</a></td><td><a href="#song66">66</a></td><td><a href="#song76">76</a></td><td><a href="#song86">86</a></td><td><a href="#song96">96</a></td></tr>
 <tr><td><a href="#song7" >7 </a></td><td><a href="#song17">17</a></td><td><a href="#song27">27</a></td><td><a href="#song37">37</a></td><td><a href="#song47">47</a></td><td><a href="#song57">57</a></td><td><a href="#song67">67</a></td><td><a href="#song77">77</a></td><td><a href="#song87">87</a></td><td><a href="#song97">97</a></td></tr>
 <tr><td><a href="#song8" >8 </a></td><td><a href="#song18">18</a></td><td><a href="#song28">28</a></td><td><a href="#song38">38</a></td><td><a href="#song48">48</a></td><td><a href="#song58">58</a></td><td><a href="#song68">68</a></td><td><a href="#song78">78</a></td><td><a href="#song88">88</a></td><td><a href="#song98">98</a></td></tr>
 <tr><td><a href="#song9" >9 </a></td><td><a href="#song19">19</a></td><td><a href="#song29">29</a></td><td><a href="#song39">39</a></td><td><a href="#song49">49</a></td><td><a href="#song59">59</a></td><td><a href="#song69">69</a></td><td><a href="#song79">79</a></td><td><a href="#song89">89</a></td><td><a href="#song99">99</a></td></tr>
 <tr><td><a href="#song10">10</a></td><td><a href="#song20">20</a></td><td><a href="#song30">30</a></td><td><a href="#song40">40</a></td><td><a href="#song50">50</a></td><td><a href="#song60">60</a></td><td><a href="#song70">70</a></td><td><a href="#song80">80</a></td><td><a href="#song90">90</a></td><td><a href="#song100">100</a></td></tr>
 </table>
</div>

<div class="song" id="song0">
ध्यानश्लोकाः<br/>
</div>

<div class="para">
कोदण्डमण्डितकरं कमलायताक्षं<br/>
सीतासमाश्रितभुजं जगतां शरण्यम् ।<br/>
आजानुबाहुममरार्चितपादपद्मं<br/>
पीताम्बरं रघुवरं शरणं प्रपद्ये ॥<br/>
</div>

<div class="para">
राजाधिराजतनयं रघुवंशनाथं<br/>
राकेशचारुवदनं रमणीयगात्रम् ।<br/>
रक्षःकुलप्रशमनं रमितं मुनीन्द्रैः<br/>
रक्षाकरं त्रिजगतां प्रणमामि रामम् ॥<br/>
</div>

<div class="para">
यस्य स्मरणमात्रेण<br/>
रामभक्तिः प्रजायते ।<br/>
तं वन्दे रङ्गनाथार्यं<br/>
रामायणपरायणम् ॥<br/>
</div>

<div class="para">
वारुणिकवितासागरमथितं<br/>
मारुतिहृदयानन्दनममृतम् ।<br/>
प्रेमिकरचितं भावुकरसितं<br/>
राघवशतकं गायत मधुरम् ॥<br/>
</div>

<div class="song" id="song1">
१.केदारम्-आदि<br/>
</div>

<div class="para">
प्राचेतसमहं प्रणमामि ॥प्रा॥<br/>
</div>

<div class="para">
रामनामसङ्कीर्तनलोलुपम्<br/>
रामभक्तं विरहितपापम् ॥प्रा॥<br/>
</div>

<div class="para">
रामचरित्र प्रवचनधीरम्<br/>
रामगुणार्णव चिन्तनपरम् ॥प्रा॥<br/>
</div>

<div class="para">
रामध्यानानन्दनिमग्नम्<br/>
रामचरण प्रेमसुलग्नम् ॥प्रा॥<br/>
</div>

<div class="song" id="song2">
२.कल्याणी-आदि<br/>
</div>

<div class="para">
भज रे मानस श्रीहनुमन्तम् ॥भ॥<br/>
</div>

<div class="para">
भजन सुखाङ्कित सुन्दर नयनम्<br/>
भगवन्नाम सुधाङ्कित रसनम् ॥भ॥<br/>
</div>

<div class="para">
अक्षकुमारशिक्षणविक्रमम्<br/>
अक्षयसुखनिधिमभिरामम् ।<br/>
सीतादुरितहरणचरित्रं<br/>
बोधानन्दनिभृताद्भुतगात्रम् ॥भ॥<br/>
</div>

<div class="para">
राघवपादाब्जलालनलोलं<br/>
रावणदर्पहरं बहुशीलम् ।<br/>
रामकथामृतपानविमुग्धं<br/>
रामध्यानपरमानन्दस्तब्धम् ॥भ॥<br/>
</div>

<div class="para">
अञ्जनाभाग्यवरं कपिवीरं<br/>
अमलचरित्रं परमपवित्रम् ।<br/>
भवसिन्धुवरलङ्घनचतुरम्<br/>
भावुकप्रेमिकमङ्गलकरम् ॥भ॥<br/>
</div>

<div class="song" id="song3">
३.केदारगौळम्-आदि<br/>
</div>

<div class="para">
जनकनन्दिनीं प्रणमामि<br/>
जननीं जगतां प्रणमामि ॥ज॥<br/>
</div>

<div class="para">
कनकाभरणविभूषिताम्<br/>
सनकादिमुनिसेविताम् ॥ज॥<br/>
</div>

<div class="para">
रघुनन्दनमन उल्लासिनीम्<br/>
रमणीयमुखीम् विलासिनीम् ॥ज॥<br/>
</div>

<div class="para">
सिम्हासनसमारूढाम्<br/>
सदनोद्यानरचितक्रीडाम् ॥ज॥<br/>
</div>

<div class="para">
परमपावनचारित्राम्<br/>
प्रेमिकजननीं पद्मनेत्राम् ॥ज॥<br/>
</div>

<div class="song" id="song4">
४.नाट्ट-आदि<br/>
</div>

<div class="para">
जय जय दशरथराजकुमार<br/>
जय जय करुणापारावार ।<br/>
जय जय कोदण्डमण्डितकर<br/>
जय जय जनकसुतामनोहर ॥ज॥<br/>
</div>

<div class="para">
जय विजयी भव श्रीरघुवीर ॥ज॥<br/>
</div>

<div class="para">
जय जय लक्ष्मणपूजितपाद<br/>
जय जय साकेतनगरीनाथ ।<br/>
जय जय सुग्रीवराज्यप्रद<br/>
जय जय रघुवर परमानन्द ॥ज॥<br/>
</div>

<div class="para">
जय जय मुनिगणमण्डलदास<br/>
जय जय मारुतिहृदयनिवास ।<br/>
जय जय जानकिमनोज्ञविलास<br/>
जय जय प्रेमिकशोकविनाश ॥ज॥<br/>
</div>

<div class="song" id="song5">
५.रीतिगौळ-आदि<br/>
</div>

<div class="para">
मामक कुलदेव मारीचान्तक<br/>
मारुतिसेवित श्रीराघव ॥मा॥<br/>
</div>

<div class="para">
माधव केशव मधुरमृदुहास<br/>
मोहन सुन्दर वदन श्रीराघव ॥मा॥<br/>
</div>

<div class="para">
स्वागतं स्वागतं शरणागतजन-<br/>
रक्षण दीक्षा पाङ्ग श्रीराघव ॥मा॥<br/>
</div>

<div class="para">
कनकाम्बरधर कौस्तुभभूषण<br/>
कौसल्यानन्दन श्रीराघव ॥मा॥<br/>
</div>

<div class="para">
मदगजगमन मुनिजनरमण<br/>
मनसिजलावण्य श्रीराघव ॥मा॥<br/>
</div>

<div class="para">
कोमलचरण कोदण्डभूषण<br/>
कर्णान्तलोचन श्रीराघव ॥मा॥<br/>
</div>

<div class="para">
श्यामळसुन्दर नानामणिहार<br/>
सीतामनोहर श्रीराघव ॥मा॥<br/>
</div>

<div class="para">
बृन्दारकार्चित ब्रह्मस्वरूप<br/>
प्रेमिकपूजित श्रीराघव ॥मा॥<br/>
</div>

<div class="song" id="song6">
६.कुन्तळवराली-आदि<br/>
</div>

<div class="para">
राजति साकेतनगरी सरयूतीरे ॥रा॥<br/>
</div>

<div class="para">
राजराजेन्द्रदशरथपालिता<br/>
रमणीयराजभवनालङ्कृता ॥रा॥<br/>
</div>

<div class="para">
मणिमयतोरणचारुपताका<br/>
मण्डितरथगजपदातितुरगा ॥रा॥<br/>
</div>

<div class="para">
निखिलजनगणानन्दवर्धिनी<br/>
निर्मलप्रेमिकहृदयाह्लादिनी ॥रा॥<br/>
</div>

<div class="song" id="song7">
७.केदारगौळम्-आदि<br/>
</div>

<div class="para">
विजयते भगवान् श्रीरघुवंशे ॥वि॥<br/>
</div>

<div class="para">
दशमुखप्रमुखनिशिचरतर्जित-<br/>
निर्जरमण्डलप्रार्थनया ।<br/>
दशरथकलितयज्ञमहोत्सव<br/>
समयसमर्चितमुनिजनकृपया ॥वि॥<br/>
</div>

<div class="para">
सलचराचरमङ्गळकारण<br/>
कल्पितधर्मरक्षणकामः ।<br/>
सत्यस्वरूपः सत्यपराक्रमः<br/>
सदयं मुनिजनहृदयारामः ॥वि॥<br/>
</div>

<div class="para">
चैत्रशुक्लनवम्यां पुनर्वसु-<br/>
नक्षत्रे बुधवासरसुदिने<br/>
चित्रचरित्रः परमपवित्रः<br/>
कौसल्यायामभवद्भवने ॥वि॥<br/>
</div>

<div class="para">
सुन्दरनासं सुरुचिरहासं<br/>
नवघनश्यामळकोमळरूपम् ।<br/>
सुमुखं कुटिलकुन्तळं चञ्चल-<br/>
नयनमपश्यन् सुजनाः सुलभम् ॥वि॥<br/>
</div>

<div class="para">
श्रीरघुनन्दनजननमहोत्सव<br/>
जनितकुतूहलहृदयो राजा ।<br/>
श्रीमान् सकलपुरजनसेवित-<br/>
चरणो दिवि ब्रह्मेव रराज ॥वि॥<br/>
</div>

<div class="para">
परस्परमागत्य सदान्तःपुर-<br/>
मनिवार्यं पुरवनिताः ।<br/>
परमगम्भीरं शिशुमभिवीक्ष्य<br/>
प्रेमविमुग्धा जगुरतिविनताः ॥वि॥<br/>
</div>

<div class="song" id="song8">
८.आभोगि-आदि<br/>
</div>

<div class="para">
क्रीडति दाशरथिर्लक्ष्मणेन ॥क्री॥<br/>
</div>

<div class="para">
कनकाम्बरधरः कमलवदनः<br/>
कोसल्यादशरथानन्दवर्धनः ॥क्री॥<br/>
</div>

<div class="para">
कलभमारुह्य गच्छति काननम्<br/>
कलयन् मृगयामायाति भवनम् ॥क्री॥<br/>
</div>

<div class="para">
सोदरप्रकटितपरमानुरागः<br/>
सरयूतीरविहारी सुमुखः ॥क्री॥<br/>
</div>

<div class="para">
प्रियजनकीर्तितभव्यगुणः<br/>
प्रेमिकहृदयानन्दवर्धनः ॥क्री॥<br/>
</div>

<div class="song" id="song9">
९.नीलाम्बरी-आदि<br/>
</div>

<div class="para">
गच्छति राजकुमारः कौशिकेन ॥ग॥<br/>
</div>

<div class="para">
मदगजगमनो मुनिजनमोहनः<br/>
मनसिजकोटिसुन्दरवदनः ॥ग॥<br/>
</div>

<div class="para">
सायकपूर्णवरतूणीरः<br/>
सुकुमारसुन्दरः कोदण्डधरः ॥ग॥<br/>
</div>

<div class="para">
लक्ष्मणभुजविन्यस्तकरः<br/>
ललितत्रिभङ्गिचारुशरीरः ॥ग॥<br/>
</div>

<div class="para">
प्रेमिकभावुकहृदयविहारः<br/>
पथिकमहाजनचित्तचोरः ॥ग॥<br/>
</div>

<div class="song" id="song10">
१०.बिलहरि-आदि<br/>
</div>

<div class="para">
राजति रघुवीरो नितराम् ॥रा॥<br/>
</div>

<div class="para">
सुरगणसेविततापसमण्डले<br/>
सुबाहुमारीचप्रभृतिसमाकुले ॥रा॥<br/>
</div>

<div class="para">
सुमित्रानन्दनानन्दवर्धनः<br/>
सुन्दरबाहुधृतशरासनः ॥रा॥<br/>
</div>

<div class="para">
पूरितकौशिकमनोरथः<br/>
प्रेमिकभक्तपोषणरतः ॥रा॥<br/>
</div>

<div class="song" id="song11">
११.कानडा-आदि<br/>
</div>

<div class="para">
भाग्यमहो मम देव<br/>
भव्यगुणालय राघव ॥भा॥<br/>
</div>

<div class="para">
भक्तजनप्रिय परमकृपालय<br/>
भानुकुलाम्बुधिपूर्णचन्द्रोदय ॥भा॥<br/>
</div>

<div class="para">
त्वामिह सकलसुरमुनिसेवित-<br/>
चरणं स्वामिनमहं जाने ।<br/>
तव करुणायाः कमलविलोचन<br/>
कारणं किं वद दीनजने ॥भा॥<br/>
</div>

<div class="para">
अवितर्कितसंभवकुपितेन<br/>
शप्ताहं किल मम नाथेन ।<br/>
अत्यन्तं कृपया मम काननम्<br/>
आगतवानसि कौशिकेन ॥भा॥<br/>
</div>

<div class="para">
धन्यास्म्यहमिह दीनदयाकर<br/>
स्वामिन् तव दर्शनमात्रेण ।<br/>
मान्याहं किल ब्रह्मादिभिरपि<br/>
प्रेमिक तव पदशतपत्रेण ॥भा॥<br/>
</div>

<div class="song" id="song12">
१२.आरभि-आदि<br/>
</div>

<div class="para">
कोयं वद मे राजकुमारः<br/>
कौशिक शीघ्रं मम चित्तचोरः ॥को॥<br/>
</div>

<div class="para">
कोदण्डमण्डितकरसरसिजः<br/>
कमलनेत्रो जगदेकराजः ॥को॥<br/>
</div>

<div class="para">
सोमशेखरहृदङ्गणदीपः<br/>
श्यामळसुन्दरमनोरमरूपः ।<br/>
कामक्रोधमुखरिपुप्रतापः<br/>
कामकोटिसुरुचिरप्रमः ॥को॥<br/>
</div>

<div class="para">
आजानुबाहुरनुलालितानुजः<br/>
राजाधिराजरचितव्यपूजः ।<br/>
राजीवलोचनो बहुपीनभुजः<br/>
रजनीशवदनो वरयुवराजः ॥को॥<br/>
</div>

<div class="para">
ब्रह्मादिसकलपूजितचरणः<br/>
ब्रह्माद्यखिललोककारणः ।<br/>
प्रकटितभुवनक्षेमावतरणः<br/>
प्रेमिकभावुकहृदयरमणः ॥को॥<br/>
</div>

<div class="song" id="song13">
१३.पिहाक-आदि<br/>
</div>

<div class="para">
मणिमयमन्दिरे महितजालरन्ध्रे<br/>
मिथिलानगरे दाशरथिः ।<br/>
रमणीयवदनो रघुकुलवर्धनो<br/>
राजवीथीमलङ्करोति ॥<br/>
</div>

<div class="para">
मैथिलमहिला मनसिजकलिलाः<br/>
पश्यन्ति पथि रघुवीरम् ।<br/>
लालितलक्ष्मणं ललितगमनं<br/>
दृष्ट्वा हष्यन्ति सुकुमारम् ॥<br/>
</div>

<div class="para">
कमनीयभवने कनकवातायने<br/>
राजति राजकुमारी ।<br/>
कमलवदनः कौसल्यानन्दनः<br/>
पश्यति तामिह सरयूविहारी ॥<br/>
</div>

<div class="para">
श्यामसुन्दरं सौमित्रिसोदरं<br/>
भूसुरमण्डलकिङ्करम् ।<br/>
गौरसुन्दरी जनककुमारी<br/>
पश्यति तमपि सुकुमारम् ॥<br/>
</div>

<div class="para">
प्रेमपरिपूर्णं भव्यसुगुणं<br/>
भक्तहृदयकल्याणम् ।<br/>
प्रेमिकयुगलं प्रेमसमाकुलं<br/>
पश्यति कौशिकः सदयमानन्दनम् ॥<br/>
</div>

<div class="song" id="song14">
१४.श्रीरागः-आदि<br/>
</div>

<div class="para">
शोभनं सीताराघवयोः ॥शो॥<br/>
</div>

<div class="para">
कौशिकगौतमनन्दनवसिष्ठ-<br/>
वामदेवादिवलितायाम् ।<br/>
कदलीक्रमुककनकतोरण-<br/>
ललितायामिह राजसभायाम् ॥शो॥<br/>
</div>

<div class="para">
अगणितनरनारीमण्डलभाषित-<br/>
मङ्गलवचनालङ्कृते ।<br/>
अमरबृन्दार्पितसुमवर्षान्वित-<br/>
मण्टपमध्ये बहुललिते ॥शो॥<br/>
</div>

<div class="para">
मद्दलवीणामुरलीमुरज<br/>
संयुतकीर्तननर्तनयुक्ते ।<br/>
मत्तगजेन्द्रगामी रघुपतिः<br/>
जनकसुताकरं जग्राह सुमुहूर्त ॥शो॥<br/>
</div>

<div class="para">
श्रीरघुनन्दनकरकमलस्पर्श<br/>
जातोत्सवरसपुलकितदेहाम् ।<br/>
सीतामतिललितामनुवीक्ष्य<br/>
मुग्धो भवति हर्षाद्विदेहः ॥शो॥<br/>
</div>

<div class="para">
जय रघुनन्दन जानकीरमण<br/>
रामेति तदा गायन्ति सुराः ।<br/>
जय जय जयेति जातोत्साहा<br/>
नृत्यन्ति भुवि प्रेमिकनिकराः ॥शो॥<br/>
</div>

<div class="song" id="song15">
१५.भूपालम्-आदि<br/>
</div>

<div class="para">
विलसति रघुवीरः साकेते ॥वि॥<br/>
</div>

<div class="para">
सुखकरमारुते सुप्रभाते<br/>
सुन्दर्या साकमुत्थाय ।<br/>
गायन् हरिनाम ध्यायन् परंब्रह्म<br/>
राजति पद्मासने लोकहिताय ॥वि॥<br/>
</div>

<div class="para">
बिलहरि<br/>
स्नानसन्ध्यादिकं कर्तव्यमाह्निकं<br/>
कुर्वन् यथाविधि सीतया ।<br/>
मन्त्रान् जप्त्वा दानानि दत्वा<br/>
हुत्वा हुतवहं विनतया ॥वि॥<br/>
</div>

<div class="para">
भैरवी<br/>
नानाविधरसमन्नं सरसं<br/>
भुक्त्वा जनकतनयया ।<br/>
दशविधसुगन्धं ताम्बूलबन्धं<br/>
दत्तं गृह्णन् जायया ॥वि॥<br/>
</div>

<div class="para">
श्रीरागः<br/>
सज्जनं पोषयन्नात्मानं भूषयन्<br/>
मणिमयमुकुरमवलोक्य ।<br/>
स्वधर्मं पालयन् सोदरं लालयन्<br/>
सभां गच्छति हयमारुह्य ॥वि॥<br/>
</div>

<div class="para">
तोडी<br/>
कुटिलालकः कमलमुखः<br/>
पितरं मातरमभिवाद्य ।<br/>
भरतं शत्रुघ्नं भक्तिरसमग्नम्<br/>
सुमित्रासुतमपि सदयमालिङ्ग्य ॥वि॥<br/>
</div>

<div class="para">
केदारगौलम्<br/>
दशरथमानितो जननीलालितः<br/>
सोदरसुहृज्जनपूजितः ।<br/>
दयया निखिलं जनमपि कुशलं<br/>
पृच्छति सचिवपरिवृतः ॥वि॥<br/>
</div>

<div class="para">
सावेरी<br/>
उत्तमपुत्रः सज्जनमित्रः<br/>
परमपावनपुण्यचरित्रः ।<br/>
राजीवनेत्रो राजर्षिगोत्रः<br/>
राजकुमारीप्रेमैकपात्रः ॥वि॥<br/>
</div>

<div class="para">
मलयमारुतम्<br/>
नन्दनवने क्रीडासदने<br/>
सायं सायं भ्रातृभिः ।<br/>
क्रीडति सरसं सपरिहासं<br/>
साकं सहृदयसुहृद्भिः ॥वि॥<br/>
</div>

<div class="para">
नीलाम्बरी<br/>
मारुतशीतले मल्लिकापरिमले<br/>
मणिगणमण्डितहिन्दोले ।<br/>
मैथिलीसहितः सखीजनमहितः<br/>
शोभते प्रेमिकहृदयकमले ॥वि॥<br/>
</div>

<div class="song" id="song16">
१६.माण्डू-आदि<br/>
</div>

<div class="para">
कलितक्वणनकङ्कणभूषणा<br/>
गच्छति सीता पुष्पवाटिकाम् ।<br/>
कनककलशमादाय करेण<br/>
सिञ्चति पयसा मल्लीलतिकाम् ॥आ॥<br/>
</div>

<div class="para">
आनन्दनन्दने मनसिजसरलं<br/>
अवलोकय सखि श्रीयुगलम् ॥आ॥<br/>
</div>

<div class="para">
जानकीवदनचन्द्रमवलोक्य<br/>
विकसन्ति मल्लिकाकुसुमानि ।<br/>
जानकीकुन्तलभारलतिकां<br/>
आरोढुकामानीव तानि ॥आ॥<br/>
</div>

<div class="para">
श्रीरघुवीरो वरसुकुमारो<br/>
जनकनन्दिनीमालिङ्ग्य करेण ।<br/>
तानि कुसुमानि सरसं सङ्ग्रह्य<br/>
धारयामास चादरेण ॥आ॥<br/>
</div>

<div class="para">
मकरन्दमत्ता मधुपाः सद्यो<br/>
मैथिलिचूडामाजग्मुः सरसम् ।<br/>
भ्रमरभीतां प्रेमिकः सीताम्<br/>
चक्रे राघवः परिहासम् ॥आ॥<br/>
</div>

<div class="song" id="song17">
१७.बिलहरि-आदि<br/>
</div>

<div class="para">
राजति रघुनाथः सीतया ॥रा॥<br/>
</div>

<div class="para">
राजराजेन्द्रपूजितदशरथ-<br/>
राजकुमारो युवराजेन्द्रः ॥रा॥<br/>
</div>

<div class="para">
राकाचन्द्रशीतळकिरण-<br/>
राजितकनकमयभवने ।<br/>
रमणीयमणिमयमण्टपराजित-<br/>
रत्नसिम्हासने मृदुवसने ॥रा॥<br/>
</div>

<div class="para">
कनकभूषणकनकाङ्गी सखी-<br/>
गणपरिसेविता जनकसुता ।<br/>
कमलकरेण क्वणयन्ती वीणां<br/>
कलयति रामेण रतिं विनता ॥रा॥<br/>
</div>

<div class="para">
प्रेमपरिपूर्णमृदुवचनेन<br/>
प्रणयस्निग्धकटाक्षेण ।<br/>
प्रीतिं वर्धयन् जनकसुतायाः<br/>
पार्थिवनन्दनो जयति हर्षेण ॥रा॥<br/>
</div>

<div class="song" id="song18">
१८.सोहिनी-आदि<br/>
</div>

<div class="para">
अवलोकय सखि जनकनन्दिनीम्<br/>
</div>

<div class="para">
मणिमयदीपालङ्कृतशुद्धान्ते<br/>
महनीयागरुधूपसुगन्धे ॥आ॥<br/>
</div>

<div class="para">
रचयाति सरसं नवमल्लिकाहारम्<br/>
धारयति प्रियं सुकुमारम् ॥आ॥<br/>
</div>

<div class="para">
श्लिष्यति जानकीं राघवेन्द्रः<br/>
प्रेमिकहृदयकुमुदचन्द्रः ॥आ॥<br/>
</div>

<div class="song" id="song19">
१९.कापि-आदि<br/>
</div>

<div class="para">
विहरति राघवेन्द्रः सीतया ॥वि॥<br/>
</div>

<div class="para">
विलिखति कस्तूरीतिलकं प्रियायाः<br/>
ललितललाटे जनकतनयायाः ॥वि॥<br/>
</div>

<div class="para">
मणिमयमुकुरं दर्शयति<br/>
मैथिलीं सरसमानन्दयति ॥वि॥<br/>
</div>

<div class="para">
सखीजनवीजितचारुचामरः<br/>
सीतया राजति राजकुमारः ॥वि॥<br/>
</div>

<div class="para">
प्रेमनिरीक्षणलज्जितवदनाम्<br/>
प्रतिपदं मधुरमूचे सुनयनाम् ॥वि॥<br/>
</div>

<div class="song" id="song20">
२०.देष-आदि<br/>
</div>

<div class="para">
पूर्णकलाधरशीतळकिरण-<br/>
राजितरत्नमयराजभवने ।<br/>
पुष्पसुगन्धमलयमारुत-<br/>
पूरितविपुलवातायने ॥क्री॥<br/>
</div>

<div class="para">
क्रीडति सीतया रघुवीरः<br/>
कनकमयपीठे सुकुमारः ॥क्री॥<br/>
</div>

<div class="para">
परिमळचन्दनालिप्तभुजः<br/>
प्रसन्नवदनो युवराजराजः ।<br/>
प्रेमिकपूजितचरणसरोजः<br/>
भक्तजनपरिपालनसज्जः ॥क्री॥<br/>
</div>

<div class="song" id="song21">
२१.आनन्दभैरवी-आदि<br/>
</div>

<div class="para">
प्रेमलतादिसखीजनकराब्ज-<br/>
मन्दस्पन्दितान्दोळे विलसन्तम् ।<br/>
वामाङ्कशोभितमैथिलराज-<br/>
नन्दिनीवदनमालोकयन्तम् ॥आ॥<br/>
</div>

<div class="para">
आलोकय सखि राजकुमारम् ॥आ॥<br/>
</div>

<div class="para">
रूपकलादिसखीजनवादित-<br/>
वीणामृदङ्गादिसङ्गीतरसिकम् ।<br/>
तापरहितशारदचन्द्र-<br/>
चन्द्रिकाशोभितसुन्दरसुमुखम् ॥आ॥<br/>
</div>

<div class="para">
कुटिलकुन्तळभारनिबद्धा-<br/>
भिनवमल्लिकाकुसुमहारम् ।<br/>
निटिलशोभितमृगमदतिलक-<br/>
वदनमृदुहासप्रेमिकमनोहरम् ॥आ॥<br/>
</div>

<div class="song" id="song22">
२२.सामा-आदि<br/>
</div>

<div class="para">
विहरति रघुवीरः सीतया ॥वि॥<br/>
</div>

<div class="para">
मारुतचञ्चलवीरुद्बृन्दे<br/>
मन्दारादिकुसुमसुगन्धे ॥वि॥<br/>
</div>

<div class="para">
सरससङ्गीतरसपरिपूर्णे<br/>
वसन्तविराजितोद्यानवने ॥वि॥<br/>
</div>

<div class="para">
पुष्पविनिर्मितकन्दुकेन<br/>
प्रेमिकः प्रियया प्रियवचनेन ॥वि॥<br/>
</div>

<div class="song" id="song23">
२३.सिन्धुभैरवि-आदि<br/>
</div>

<div class="para">
क्रीडति रघुनाथः सीतया ॥की॥<br/>
</div>

<div class="para">
प्रणयवचनलज्जितजानकी-<br/>
पद्मवदनवीक्षणकौतुकः ॥की॥<br/>
</div>

<div class="para">
वैदेहीकरकमलस्पर्श-<br/>
माधुर्यपूरितमधुरसरसिकः ॥की॥<br/>
</div>

<div class="para">
दविधसुगन्धताम्बूलकरम्बित-<br/>
कोमलाधरमृदुप्रेमवचनः ॥की॥<br/>
</div>

<div class="song" id="song24">
२४.केदारगौलम्-आदि<br/>
</div>

<div class="para">
मरकतवैडूर्यमणिमयतोरण-<br/>
राजितराजभवनद्वारे ।<br/>
मरकतनीलो दशरथबालो<br/>
राजति मन्त्रिकुमारनिकरे ॥रा॥<br/>
</div>

<div class="para">
भाग्यमहो किल भक्तजनानाम्<br/>
साकेतनगरीसदनानाम् ॥रा॥<br/>
</div>

<div class="para">
दीनशिखामणिः कश्चिद् द्विजवरः<br/>
प्रतिगृहं भिक्षार्थमटति तदा ।<br/>
दीनदयालुं वीक्ष्य सलज्जं<br/>
गच्छन्न गच्छति मन्दमन्दं मुदा ॥रा॥<br/>
</div>

<div class="para">
ब्रह्मण्यदेवो भगवान् राघवो<br/>
ब्राह्मणचरणौ प्रणम्य ।<br/>
भवनमानीय प्रियया साकं<br/>
पूजयामास सविनयं सप्रेम ॥रा॥<br/>
</div>

<div class="song" id="song25">
२५.आरभि-आदि<br/>
</div>

<div class="para">
राजति रघुकुलयुवराजेन्द्रो<br/>
रमणीयवदनो रामचन्द्रः ॥रा॥<br/>
</div>

<div class="para">
राजवीथीगतरत्नमयरथ-<br/>
राजन्मणिपीठमध्यविराजितो ॥रा॥<br/>
</div>

<div class="para">
बाहुविभूषितमणिमयकटकः<br/>
परिमळतैलसिक्तालकः ।<br/>
मृगमदलिखितललाटफलकः<br/>
मलयजलिप्तवक्षोभागः ॥रा॥<br/>
</div>

<div class="para">
सौन्दर्यनिर्जितगन्धर्वराजः<br/>
शौर्यविनिर्जितसर्वराजः ।<br/>
गमनविनिर्जितमातङ्गराजः<br/>
गाम्भीर्यनिर्जितमृगराजः ॥रा॥<br/>
</div>

<div class="para">
भक्तजनानां प्रियदर्शनः<br/>
प्रेमिकचित्ताकर्षणवचनः ।<br/>
दशरथवीक्षितसुन्दरवदनः<br/>
सुमन्त्रसेवितसरसिजचरणः ॥रा॥<br/>
</div>

<div class="song" id="song26">
२६.पन्तुवराली-आदि<br/>
</div>

<div class="para">
राजति राजसभायाम् राजकुमारः ॥रा॥<br/>
</div>

<div class="para">
नागरनयनानन्दवर्धनः<br/>
नरपतिचरणकृतवन्दनः ॥रा॥<br/>
</div>

<div class="para">
दशरथवदनचन्द्रचकोरः<br/>
सामदानभेददण्डचतुरः ॥रा॥<br/>
</div>

<div class="para">
प्रेमनिरीक्षितभक्तसमाजः<br/>
भक्तपूजितचरणसरोजः ॥रा॥<br/>
</div>

<div class="song" id="song27">
२७.सोहिनि-आदि<br/>
</div>

<div class="para">
भक्तवत्सलं मां भावय लक्ष्मण ॥भ॥<br/>
</div>

<div class="para">
नाहमिच्छामि स्वर्गमपवर्गम्<br/>
किमुत साम्राज्यं विना भक्तवर्गम् ॥भ॥<br/>
</div>

<div class="para">
नाहमात्मनः कुशलं कलये<br/>
जीवितं राज्यमपि त्वदर्थं कामये ॥भ॥<br/>
</div>

<div class="para">
भरतशत्रुघ्नौ भ्रातरौ विहाय<br/>
यतते पिता किं ममाभ्युदयाय ॥भ॥<br/>
</div>

<div class="para">
रामेण कथितमिदं सहृदयम्<br/>
प्रेमिकः श्रुत्वा प्राप विस्मयम् ॥भ॥<br/>
</div>

<div class="song" id="song28">
२८.मोहनम्-आदि<br/>
</div>

<div class="para">
पुरुषोत्तममिह पूजयति<br/>
पुण्यचरित्रः श्रीरघुपतिः ॥पु॥<br/>
</div>

<div class="para">
गुरुवरवसिष्ठमुनिनोपदिष्ट-<br/>
मन्त्रराजेन तन्त्रयुतेन ॥पु॥<br/>
</div>

<div class="para">
जनकराजसुताकरकमलदत्त-<br/>
छत्रचामराद्युपचारैः ।<br/>
कनकमणिदीपगुग्गुलुधूप-<br/>
षड्रसशाल्यन्नाद्युपहारैः ॥पु॥<br/>
</div>

<div class="para">
बाष्पपरिपूर्णनयनकमलः<br/>
पुष्पपरिपूर्णकरकमलः ।<br/>
पुलकपरिपूर्णरोमालवालः<br/>
प्रेमपरिपूर्णसीताविलोलः ॥पु॥<br/>
</div>

<div class="para">
गायति वीणया मधुरं सुस्वरं<br/>
ध्यायति श्रीरङ्गपति सुरवरम् ।<br/>
पश्यति प्रेमिकं भक्तवरं<br/>
हष्यति सौमित्रिं सहोदरम् ॥पु॥<br/>
</div>

<div class="song" id="song29">
२९.वरालि-आदि<br/>
</div>

<div class="para">
उत्तमपुत्ररत्नम् कैकेयि<br/>
न त्यजेयमहं जीवरत्नम् ॥<br/>
</div>

<div class="para">
राघवो ज्येष्ठपुत्रः कैकेयि<br/>
राज्यमर्हति सच्चरित्रः ॥<br/>
</div>

<div class="para">
मा कुरु मयि कोपम् कैकेयि<br/>
मामव दिनमणिकुलदीपम् ॥<br/>
</div>

<div class="para">
आवयोर्भव शरणम् कैकेयि<br/>
तं विना नूनं मम मरणम् ॥<br/>
</div>

<div class="para">
तव पदं पूजयामि कैकेयि<br/>
तमपि प्रेमिकं न त्यजामि ॥<br/>
</div>

<div class="song" id="song30">
३०.बिलहरि-आदि<br/>
</div>

<div class="para">
राजति सिह्यासने रघुवीरः ॥रा॥<br/>
</div>

<div class="para">
मरकतवैडूर्यमणिगणखचिते<br/>
मृदुलोपधानास्तरणसंयुते ॥रा॥<br/>
</div>

<div class="para">
परिमळतैलसुगन्धकुन्तलः<br/>
पळपळज्वलितमणिकुण्डलः ॥रा॥<br/>
</div>

<div class="para">
परार्घ्यचन्दनपरिलिप्तः<br/>
पट्टपीताम्बरपरिहितः ॥रा॥<br/>
</div>

<div class="para">
सौन्दर्यनिर्जितकोटिमदनः<br/>
संपद्विनिर्जितवैश्रवणः ॥रा॥<br/>
</div>

<div class="para">
सीतावीजितवरचामरः<br/>
सुमन्त्रप्रेमिकमनोहरः ॥रा॥<br/>
</div>

<div class="song" id="song31">
३१.सिह्येन्द्रमध्यमम्-आदि<br/>
</div>

<div class="para">
वन्दनमस्तु ते केकयतनये<br/>
वनमेव गच्छामि राजेन्द्रजाये ॥व॥<br/>
</div>

<div class="para">
अवाप्तकामं मां नित्यतृप्तं<br/>
अवेहि वनमेव गन्तुं सन्नद्धम् ।<br/>
आनय भरतं राज्यं सिद्धम्<br/>
आश्रयेहं मुनिमण्डलं शुद्धम् ॥व॥<br/>
</div>

<div class="para">
भक्तोत्तमं विना भरतं जननि<br/>
नाहं कामये राज्यं कल्याणि ।<br/>
दद्यां मैथिलीमपि मृदुवाणि<br/>
राज्यं किमुत राजनन्दिनि ॥व॥<br/>
</div>

<div class="para">
भरतादन्यः प्रियतमो भक्तः<br/>
लोकत्रयेपि न हि मे मातः ।<br/>
भक्तपराधीनोहमतः<br/>
प्रेमिकं तमेव शरणं गतः ॥व॥<br/>
</div>

<div class="song" id="song32">
३२.हुसेनि-आदि<br/>
</div>

<div class="para">
पूर्णकलाधरसुन्दरवदन ।<br/>
पुरुषश्रेष्ठ श्रीरघुनन्दन ॥पू॥<br/>
</div>

<div class="para">
कर्णविदारणमिदं वचनं ।<br/>
श्रुत्वापि लभे न हि मरणम् ॥पू॥<br/>
</div>

<div class="para">
उत्तमसद्गुणपूर्णं त्वां<br/>
सत्यसन्धं सत्पुत्रम् ।<br/>
भृत्यवत्सलमपहाय कथं<br/>
पित्रा भुवने जीवितुं शक्यम् ॥पू॥<br/>
</div>

<div class="para">
अहमपि त्वामनुगच्छामि<br/>
यथा धनुः स्वक वत्सम् ।<br/>
न हि वारयितुमर्हसि यन्मां<br/>
त्वमसि मातृवत्सलः ॥पू॥<br/>
</div>

<div class="para">
उत्तमराजपुत्रोसि त्वं<br/>
ऊर्जितधर्मनिष्ठोसि ।<br/>
उञ्छवृत्तिं कर्तुं नार्हसि<br/>
उद्धर स्वजनं प्रेमिकोसि ॥पू॥<br/>
</div>

<div class="song" id="song33">
३३.अटाणा-आदि<br/>
</div>

<div class="para">
राजराजेन्द्रो भव रामचन्द्र ॥रा॥<br/>
</div>

<div class="para">
राजीवनेत्र रघुकुलपुत्र<br/>
राम ! दासे मयि तिष्ठति त्वमेव ॥रा॥<br/>
</div>

<div class="para">
स्वयमेव परमं दैवतमसि<br/>
संप्रति दैवबलं प्रशंससि ।<br/>
स्वीयं वैभवं न हि जानासि<br/>
स्वामिन्ननुज्ञां दातुमर्हसि ॥रा॥<br/>
</div>

<div class="para">
माता त्वमेव पिता त्वमेव<br/>
भ्राता त्वमेव सखा त्वमेव ।<br/>
स्वामी त्वमेव गुरुस्त्वमेव<br/>
सर्व त्वमेव मम श्रीराघव ॥रा॥<br/>
</div>

<div class="para">
भूषणाय न मे परमं धनुः<br/>
स्तम्भाय न मे निशितो बाणः ।<br/>
बन्धनाय न मे कृपाणः<br/>
प्रेमिक वीरोहं लक्ष्मणः ॥रा॥<br/>
</div>

<div class="song" id="song34">
३४.सुरुटि-आदि<br/>
</div>

<div class="para">
मङ्गलं भवतु ते राघव ॥म॥<br/>
</div>

<div class="para">
धर्मरक्षणव्रतदीक्षित<br/>
धर्मदेवतापरिरक्षित ॥म॥<br/>
</div>

<div class="para">
मेरुसमानधीर श्रीधर<br/>
मङ्गळविग्रह सुकुमार ॥म॥<br/>
</div>

<div class="para">
पितृवचनपरिपालनशील<br/>
प्रेमिकभक्तहृदयविलोल ॥म॥<br/>
</div>

<div class="song" id="song35">
३५.हिन्दोळम-आदि<br/>
</div>

<div class="para">
प्राणवल्लभ मां परिपाहि<br/>
परमकृपालयस्त्वमेव हि ॥प्रा॥<br/>
</div>

<div class="para">
दीनदयाकर राघव राम<br/>
दिनकरवंशवारिधिसोम ॥प्रा॥<br/>
</div>

<div class="para">
नान्यं श्रयामि न चिन्तयामि<br/>
नैव भजामि न गणयामि ।<br/>
सत्यं वदामि त्वं मम स्वामी<br/>
मा त्यज मामिह शरणं भजामि ॥प्रा॥<br/>
</div>

<div class="para">
जानीहि निजपरिग्रहमिमं जनं<br/>
तव करुणामृतरसभाजनम् ।<br/>
त्वमेव हि सन्ततं मम जीवनं<br/>
सुखदं ननु मम रम्यं विपिनम् ॥प्रा॥<br/>
</div>

<div class="para">
भक्तवत्सल निजभक्तामबलाम्<br/>
प्रेमस्वरूपां भज मां सुशीलाम् ।<br/>
प्रियदर्शन ते दिव्यां लीलां<br/>
पश्यतु लोकः करुणामूलाम् ॥प्रा॥<br/>
</div>

<div class="song" id="song36">
३६.शेजुरुट्टि-आदि<br/>
</div>

<div class="para">
हा हा राघव करुणासिन्धो<br/>
पालय स्वजनं लोकबन्धो ॥हा॥<br/>
</div>

<div class="para">
शोकसमुद्रपतितां तावक-<br/>
जनपरिपूरितामयोध्याम् ।<br/>
लोकहितार्थमवतीर्णस्त्वं<br/>
त्यक्त्वा मा याह्यटवीमयोग्याम् ॥हा॥<br/>
</div>

<div class="para">
जनकसुताबहुमृदुलकराग्र-<br/>
स्पर्शारुणं तव पदयुग्मम् ।<br/>
वनसञ्चारयोग्यं कथमहो<br/>
भवेदिति कथयाभिरामम् ॥हा॥<br/>
</div>

<div class="para">
कौशेयाम्बरशोभितं कटितटं<br/>
वल्कलयोग्यं वा वद राम ।<br/>
कनककिरीटयोग्यं तव शिरो<br/>
जटापरिभूषितं किल जितकाम ॥हा॥<br/>
</div>

<div class="para">
रथगजतुरगपदातिभिरभितो<br/>
विनुतस्य तव मुनिपरिवारः ।<br/>
राजभवनरत्नसिह्यासन-<br/>
युक्तस्य तव किमाश्रमादरः ॥हा॥<br/>
</div>

<div class="para">
मदगजगमनं त्रिभुवनकमनं<br/>
अनालोक्य तव कथं वसेम ।<br/>
मृदुतरवचनं मङ्गलरचनं<br/>
अनाकर्ण्य वयं किमभिरमेम ॥हा॥<br/>
</div>

<div class="para">
किं पशुपत्नीगृहधनपुत्र-<br/>
बन्धुप्रमुखपरिवारैः ।<br/>
कौसल्यात्मज तव करुणा यदि<br/>
अनुगच्छेम वयं किमसारैः ॥हा॥<br/>
</div>

<div class="para">
हा हा कौसल्या जगज्जननी<br/>
तव वनवासे कथं भवति ।<br/>
हा हा राम हा रघुनन्दन<br/>
हा करुणालय त्वां विना न गतिः ॥हा॥<br/>
</div>

<div class="para">
दुर्लभमिदं तव दर्शनं यदि<br/>
रघुनन्दन वैकुण्ठमपि न गच्छेम ।<br/>
सुलभं कण्टकमण्डिते दण्डके<br/>
यदि वयमपि त्वामनुगच्छेम ॥हा॥<br/>
</div>

<div class="para">
एवमयोध्यापुरवास्तव्य-<br/>
जनजल्पितमिदं बहुदीनम् ।<br/>
भावुकहृदया मनुजाः श्रुत्वा<br/>
प्रेमविमुग्धा भवेयुर्नूनम् ॥हा॥<br/>
</div>

<div class="song" id="song37">
३७.केदारगौलम्-आदि<br/>
</div>

<div class="para">
पौरजनाः पुरं प्रति गच्छत<br/>
भक्तवत्सलं मां जानीत ॥पौ॥<br/>
</div>

<div class="para">
भरतमेव भक्त्या भजत<br/>
भागवतानां पूजां कुरुत ॥पौ॥<br/>
</div>

<div class="para">
मच्चरणार्चनं बहुमतं न हि मे<br/>
मद्भक्तसमर्चनं सम्मतं किल मे ॥पौ॥<br/>
</div>

<div class="para">
कैकेयिनन्दनः कल्याणचरित्रः<br/>
कल्मषरहितः प्रेमपवित्रः ॥पौ॥<br/>
</div>

<div class="song" id="song38">
३८.सावेरी-आदि<br/>
</div>

<div class="para">
रामपादच्छायामाश्रयाम वयं<br/>
राघवं भक्त्या पूजयाम ॥<br/>
</div>

<div class="para">
रामरहितामयोध्यां त्यजाम<br/>
रामसहितामटवीं भजाम ॥राम॥<br/>
</div>

<div class="para">
किं धनधान्यपशुभवनैः<br/>
किं पुत्रमित्रादिस्वजनैः ।<br/>
किं भोजनस्नानशयनैः<br/>
किं वेदविहितैरनुष्ठानैः ॥राम॥<br/>
</div>

<div class="para">
भागवतोत्तमं पश्यत लक्ष्मणं<br/>
बाष्पपरिपूर्णपद्यनयनम् ।<br/>
पत्नीप्रमुखबान्धवविमुखं<br/>
प्रभुपदकमलध्यानसुमुखम् ॥राम॥<br/>
</div>

<div class="para">
प्राणवल्लभां रघुनाथस्य<br/>
परिचराम वयं भक्त्या सततम् ।<br/>
प्राणवल्लभं जनकसुतायाः<br/>
परिचरत यूयं भक्त्या सततम् ॥राम॥<br/>
</div>

<div class="para">
योगक्षेमं करिष्यति नूनं<br/>
भक्तजनानामेतन्मिथुनम्<br/>
साकेतवधूजनवचनं<br/>
भृणुत प्रेमिकमङ्गळरचनम् ॥राम॥<br/>
</div>

<div class="song" id="song39">
३९.भागेश्री-आदि<br/>
</div>

<div class="para">
मन्दसमीरे गङ्गातीरे<br/>
मन्दारमूले निषण्णम् ।<br/>
मैथिलीसहितं लक्ष्मणमहितं<br/>
मेघश्यामलं सुप्रसत्रम् ॥द॥<br/>
</div>

<div class="para">
ददर्श रघवीरं किरातराजः<br/>
दयया श्लिष्यति तं युवराजः ॥द॥<br/>
</div>

<div class="para">
तापसवेषं तपोधनपोषं<br/>
तामरसाक्षमवलोक्य ।<br/>
तापसहितः पापरहितः<br/>
पृच्छति कुशलं भ्रातरं विलोक्य ॥द॥<br/>
</div>

<div class="para">
दत्वोपहारं कृत्वोपचारं<br/>
श्रुत्वा तत्कथां किरातः ।<br/>
नत्वा चरणं प्रेमिकाभरणं<br/>
भक्त्या रुरोद भागवतः ॥द॥<br/>
</div>

<div class="song" id="song40">
४०.सहाना-आदि<br/>
</div>

<div class="para">
श्रीरघुनन्दनकरुणां स्मृत्वा<br/>
द्रवति मनो मे सुमन्त्र ॥श्री॥<br/>
</div>

<div class="para">
घोरभवाब्धिसन्तारणविषये<br/>
कारणं तस्य नाकलये ॥श्री॥<br/>
</div>

<div class="para">
गृध्रकपिप्रमुखानां जन्मेदं<br/>
पापार्जितमिति जगति प्रसिद्धम् ।<br/>
कृपया तदिह पावनं कुर्या-<br/>
मिति तच्चित्तं वनाय सन्नद्धम् ॥श्री॥<br/>
</div>

<div class="para">
धर्मविहीनमनाचारमपि<br/>
व्याधाधिपमिह गुहं किल कृपया ।<br/>
धर्मात्मा परिरेभे विपुले<br/>
वक्षसि परिरब्धे सीतया ॥श्री॥<br/>
</div>

<div class="para">
निरवधिप्रेमरसामृतपूरित-<br/>
हृदयं रघुपति विस्मृत्यान्यम् ।<br/>
निर्दयं क्षुद्रं भजतो भजन्तं<br/>
देवं मन्ये नाहं गण्यम् ॥श्री॥<br/>
</div>

<div class="song" id="song41">
४१.नादनामक्रिया-आदि<br/>
</div>

<div class="para">
नाहं मां प्रति शोचामि लक्ष्मण<br/>
त्वामेवाहं शोचामि ॥<br/>
</div>

<div class="para">
आगतवानसि किं मया लक्ष्मण<br/>
अयोध्यां गच्छ त्वरया ॥<br/>
</div>

<div class="para">
अबलामूर्मिलामानय लक्ष्मण<br/>
कृपया त्वया सह वनाय ॥<br/>
</div>

<div class="para">
अथवा नगरमेव गच्छ लक्ष्मण<br/>
वृद्धं पितरं अभिरक्ष ॥<br/>
</div>

<div class="para">
लक्ष्मणमूचे राघवः सदयं<br/>
गङ्गाकूले प्रेमिकदेवः ॥<br/>
</div>

<div class="song" id="song42">
४२.कमास्-आदि<br/>
</div>

<div class="para">
कण्टकमण्डिते कलभखण्डिते<br/>
सञ्चर सीते कान्तारे ।<br/>
पल्लवमृदुलं पदकमलं तव<br/>
मन्दं चारय बहुदुस्तारे ॥मा॥<br/>
</div>

<div class="para">
मा कुरु शोकं मैथिलि<br/>
मङ्गलमस्तु ते मैथिलि ॥मा॥<br/>
</div>

<div class="para">
शोचति राजनि रोदिति जननी<br/>
शोकसमाकुले नगरे ।<br/>
त्यक्त्वा स्वजनं भरते सकरुणं<br/>
सञ्चरामि त्वया कान्तारे ॥मा॥<br/>
</div>

<div class="para">
राजमनोहरि राजकुमारि<br/>
राकेन्दुसमं तव वदनम् ।<br/>
राहुगृहीतमिव न हि ललितं<br/>
राजति सौन्दर्यसदनम् ॥मा॥<br/>
</div>

<div class="para">
कोमलमङ्गं कलितानङ्गं<br/>
कथं तव कष्टं सहते ।<br/>
काननं लब्ध्वाऽनुगमनं कृत्वा<br/>
कान्तेन मया सुखं न हि ते ॥मा॥<br/>
</div>

<div class="para">
पश्य लक्ष्मणं भव्यसद्गुणं<br/>
बाष्पपरिपूर्णनयनम् ।<br/>
पश्य मामपि त्वं दुःखितापि<br/>
प्रेमिकविषये सकरुणम् ॥मा॥<br/>
</div>

<div class="song" id="song43">
४३.कुन्तलवराली-आदि<br/>
</div>

<div class="para">
विहरति साकं प्रियया राघवो ॥वि॥<br/>
</div>

<div class="para">
पद्मसुगन्धियमुनासलिले<br/>
प्रवालशोभितकल्लोले ॥वि॥<br/>
</div>

<div class="para">
ललितलवङ्गलतिकानिबद्धे<br/>
लक्ष्मणनिर्मिते ललितप्लवे ॥वि॥<br/>
</div>

<div class="para">
प्रेमपरिहासप्रियवचनः<br/>
कोमलसुन्दरकमललोचनः ॥वि॥<br/>
</div>

<div class="song" id="song44">
४४.पन्तुवराली-आदि<br/>
</div>

<div class="para">
विहरति रघुनाथः सीतया ॥वि॥<br/>
</div>

<div class="para">
भ्रमरविभूषितपुष्पितकुटजे<br/>
भ्रातृनिर्मिते निवसन्नुटजे ॥वि॥<br/>
</div>

<div class="para">
चरणचिह्नितचित्रकूटः<br/>
चन्द्रवदनः करुणानीडः ॥वि॥<br/>
</div>

<div class="para">
प्रेमपरिपूर्णशुद्धहृदयः<br/>
पावनमुनिजनमण्डलसदयः ॥वि॥<br/>
</div>

<div class="song" id="song45">
४५.मध्यमावती-आदि<br/>
</div>

<div class="para">
चिन्तय रे श्रीरामं सन्ततम् ॥चि॥<br/>
</div>

<div class="para">
चिन्तितफलदं चीरजटाधरम्<br/>
चन्द्रवदनं श्रीरघुवीरम् ॥चि॥<br/>
</div>

<div class="para">
चित्रकूटाद्रिकूटनिवासम्<br/>
चिन्मयरूपं पापविनाशम् ॥चि॥<br/>
</div>

<div class="para">
सिद्धविद्याधरसेवितचरणम्<br/>
सीताहृदयोल्लासविहरणम् ॥चि॥<br/>
</div>

<div class="para">
ललितवनान्तसञ्चारविलोलम्<br/>
लक्ष्मणपूजितं प्रेमिकपालम् ॥चि॥<br/>
</div>

<div class="song" id="song46">
४६.आभोगि-आदि<br/>
</div>

<div class="para">
क्रीडति चित्रकूटे रामः ॥क्री॥<br/>
</div>

<div class="para">
चन्दनचम्पकमन्दारयुते<br/>
चन्द्रवदनया सीतया ललिते ॥क्री॥<br/>
</div>

<div class="para">
चारुमयूरशिखण्डसङ्कीर्ण<br/>
कोकिलमधुरगानसंपूर्ण ॥क्री॥<br/>
</div>

<div class="para">
कामकोटिसुन्दरगात्रः<br/>
कोमलवचनः प्रेमचरित्रः ॥क्री॥<br/>
</div>

<div class="song" id="song47">
४७.सिन्धुभैरवी-आदि<br/>
</div>

<div class="para">
विहरति वैदेही रामेण ॥वि॥<br/>
</div>

<div class="para">
कमलपरिमलमन्दाकिनीजले<br/>
कल्लोलसङ्कीर्णमौक्तिकमाले ॥वि॥<br/>
</div>

<div class="para">
करतलसलिलेन सिञ्चन्ती<br/>
कमलदलाक्षं रञ्जयन्ती ॥वि॥<br/>
</div>

<div class="para">
प्राणवल्लभबाहुनिबद्धा<br/>
प्रणयकलहकेलिसन्नद्धा ॥वि॥<br/>
</div>

<div class="song" id="song48">
४८.मलयमारुतम्-आदि<br/>
</div>

<div class="para">
भूषयति वैदेहीम् राघवो ॥भू॥<br/>
</div>

<div class="para">
कङ्कणकिङ्किणिकर्णकुण्डल-<br/>
कनकहाराद्याभरणैः ॥भू॥<br/>
</div>

<div class="para">
कुङ्कुमचन्दनकज्जलकाश्मीर-<br/>
कस्तूरितिलकधातुभिः ॥भू॥<br/>
</div>

<div class="para">
प्रेमालिङ्गनलज्जितवदनां<br/>
कोमलमृदुतरमधुरवचनाम् ॥भू॥<br/>
</div>

<div class="song" id="song49">
४९.सारङ्गा-आदि<br/>
</div>

<div class="para">
पश्य मैथिलि चित्रकूटवनम् ॥प॥<br/>
</div>

<div class="para">
पुष्पितविविधवृक्षसंपूर्णम् ॥प॥<br/>
</div>

<div class="para">
धावति हरिणी हरिणेन<br/>
त्वमिव मया सह प्रियेण ॥प॥<br/>
</div>

<div class="para">
पुत्र पुत्रेति कूजति शकुनिः<br/>
संप्रति नगर्यामिव मम जननी ॥प॥<br/>
</div>

<div class="para">
सखीमिव जानीहि मन्दाकिनीम्<br/>
सरसमालिङ्गय तां पद्मिनीम् ॥प॥<br/>
</div>

<div class="para">
वर्षति कुसुमं वनरुहनिकरः<br/>
गार्यात मधुरं विपिने भ्रमरः ॥प॥<br/>
</div>

<div class="para">
प्रेमपरिपूर्णहृदयो लक्ष्मणः<br/>
परमानुकूलः सुमित्रानन्दनः ॥प॥<br/>
</div>

<div class="song" id="song50">
५०.कल्याणी-आदि<br/>
</div>

<div class="para">
भूरुहनिबिडे चित्रकूटकूटे<br/>
पुष्पसङ्कीर्णमन्दाकिनीतटे ।<br/>
किसलयोपधाने शाद्वलशयने<br/>
शेते रघुपतिश्चन्दनकानने ॥भा॥<br/>
</div>

<div class="para">
भाग्यमहो वननिलयानाम्<br/>
पशुपक्षिवर्गनिवहानाम् ॥भा॥<br/>
</div>

<div class="para">
रतिकोटिसुन्दरी राजकुमारी<br/>
मुनिकन्यकाबृन्दमनोहरी ।<br/>
करकमलेन कङ्कणयुतेन<br/>
करोति चरणलालनं सुखेन ॥भा॥<br/>
</div>

<div class="para">
श्यामळगात्रं सरसिजनेत्रं<br/>
जनकतनयाप्रेमैकपात्रम् ।<br/>
पश्यति सदयं हष्यति सप्रणयं<br/>
पशुपक्षिबृन्दमपि गायति सहृदयम् ॥भा॥<br/>
</div>

<div class="song" id="song51">
५१.असावेरी-आदि<br/>
</div>

<div class="para">
दिव्यदम्पतिरहितमेतद्<br/>
भवनमत्र न राजति ।<br/>
दीनाक्रन्दः पौरजनोपि<br/>
हा हा रामेति शोचति ॥हा॥<br/>
</div>

<div class="para">
हा हन्त हा हन्त दुर्भाग्यम्<br/>
हा हा न मया जीवितुं शक्यम् ॥हा॥<br/>
</div>

<div class="para">
सर्वसंपद्धृतं सदनं हित्वा<br/>
सोपि महात्मा क्व गच्छति ।<br/>
सुखभोगार्हा सुदती सुन्दरी<br/>
सापि पतिव्रता क्व गच्छति ॥हा॥<br/>
</div>

<div class="para">
तमेव श्रीराममनुगता दृष्टिः<br/>
कौसल्ये न त्वां पश्यामि ।<br/>
तेनैव प्रेमिकलालनकरेण<br/>
करेण मां स्मृश जीवामि ॥हा॥<br/>
</div>

<div class="song" id="song52">
५२.कमास-आदि<br/>
</div>

<div class="para">
श्रीराममेव देवतं परं मन्ये ॥श्री॥<br/>
</div>

<div class="para">
कामादिदोषरहितं ब्रह्मरुद्रादिमहितं<br/>
सर्वलोकहितं सौमित्रिसहितम् ॥श्री॥<br/>
</div>

<div class="para">
श्यामसुन्दरगात्रं तामरसायतनेत्रं<br/>
शरणागतमित्रं परमपावनचरित्रम् ॥श्री॥<br/>
</div>

<div class="para">
मङ्गळं मङ्गलानां महनीयं महताम्<br/>
दैवतं दैवतानामुत्तममुत्तमानाम् ॥श्री॥<br/>
</div>

<div class="para">
सर्ववेदागमतत्त्वं सुमित्रया परिष्कृतं<br/>
सत्यस्यापि परं सत्यं प्रेमिककीर्तितम् ॥श्री॥<br/>
</div>

<div class="song" id="song53">
५३.आहिरी-आदि<br/>
</div>

<div class="para">
द्रक्ष्यामि कदा श्रीरामचन्द्रम्<br/>
श्रितजनपालनसद्गुणसान्द्रम् ॥द्र॥<br/>
</div>

<div class="para">
कर्णान्तदीर्घकमलनयनं<br/>
करुणासिन्धुं द्रक्ष्यामि कदा ।<br/>
कालमेघसमश्यामसुन्दरं<br/>
कौसल्यानन्दनं द्रक्ष्यामि कदा ॥द्र॥<br/>
</div>

<div class="para">
दिव्यसुन्दरं दीनदयालुं<br/>
दीर्घबाहुं द्रक्ष्यामि कदा ।<br/>
धीरोदात्तगुणं रघुवीरं<br/>
धर्माधारं द्रक्ष्यामि कदा ॥द्र॥<br/>
</div>

<div class="para">
सीतामनोहरं सौमित्रिसहचरं<br/>
श्रीरधुवीरं द्रक्ष्यामि कदा ।<br/>
भरतसहोदरं भक्तमन्दारं<br/>
प्रेमिकशुभकरं द्रक्ष्यामि कदा ॥द्र॥<br/>
</div>

<div class="song" id="song54">
५४.खरहरप्रिया-आदि<br/>
</div>

<div class="para">
धन्यं तमेव मन्येहम्<br/>
दशरथतनयध्यानतत्परम् ॥ध॥<br/>
</div>

<div class="para">
राघवदर्शनानन्दनिमग्नम्<br/>
राघवकटाक्षवीक्षणलग्नम् ॥ध॥<br/>
</div>

<div class="para">
राघवसौन्दर्यचिन्तनमुग्धम्<br/>
राघवचरितकीर्तनमत्तम् ॥ध॥<br/>
</div>

<div class="para">
राघवचरणप्रेमिकभक्तम्<br/>
राघवनामस्मरणसिद्धम् ॥ध॥<br/>
</div>

<div class="song" id="song55">
५५.सहाना-आदि<br/>
</div>

<div class="para">
भागवतोत्तमं भरतं ददर्श<br/>
पदयुगलमपि भक्त्या पस्पर्श ॥भा॥<br/>
</div>

<div class="para">
भगवच्चरणप्रेमानुरागः<br/>
भक्तवरो गुहो महाभागः ॥भा॥<br/>
</div>

<div class="para">
बाष्पाभिषिक्तनयनकमलं<br/>
साञ्जलिबद्धकरयुगलम् ।<br/>
पुळकितसर्वाङ्गरोमालवालं<br/>
रामनामरसपानविलोलम् ॥भा॥<br/>
</div>

<div class="para">
रामगुणार्णवचिन्तनमुग्धं<br/>
रामकथामृतपानप्रमत्तम् ।<br/>
रामदासपरमान्तरङ्गभक्तं<br/>
रामपदध्याननिश्चलचित्तम् ॥भा॥<br/>
</div>

<div class="para">
कामादिदोषरहितहृदयं<br/>
सर्वकल्याणगुणनिलयम् ।<br/>
कालाम्भोधरसच्छायकायं<br/>
प्रेमिकविषये सततं सदयम् ॥भा॥<br/>
</div>

<div class="song" id="song56">
५६.नादनामक्रिया-आदि<br/>
</div>

<div class="para">
मातरं पापचारिणीं दृष्ट्वा ।<br/>
शान्तिर्न हि मे शत्रुघ्न ।<br/>
पितरं विगतमनोरथं स्मृत्वा<br/>
शान्तिर्न हि में शत्रुघ्न ॥<br/>
</div>

<div class="para">
रामवनवासं श्रुत्वा घोरं<br/>
शान्तिर्नं हि मे शत्रुघ्न ।<br/>
सीतालक्ष्मणौ स्मृत्वा दुःखितो<br/>
शान्तिर्नं हि मे शत्रुघ्न ॥<br/>
</div>

<div class="para">
कौसल्यां सुमित्रां विधवां दृष्ट्वा<br/>
शान्तिर्न हि मे शत्रुघ्न ।<br/>
शोकसमाकुलां नगरीं स्मृत्वा<br/>
शान्तिर्न हि मे शत्रुघ्न ॥<br/>
</div>

<div class="para">
रामपदाम्बुजदर्शनं विना<br/>
शान्तिर्न हि मे शत्रुघ्न ।<br/>
रामपट्टाभिषेकोत्सवं विना<br/>
शान्तिर्न हि मे शत्रुघ्न ॥<br/>
</div>

<div class="para">
प्रेमिकभक्तभरताक्रन्दितं<br/>
हृदयविदारणमाकर्ण्य ।<br/>
वसिष्ठसुमन्त्रगुहप्रमुखाः<br/>
रुरुदुर्भरतं संमान्य ॥<br/>
</div>

<div class="song" id="song57">
५७.जोन्पुरी-आदि<br/>
</div>

<div class="para">
वीक्षे कदाहं श्रीरघुवीरम् ॥वी॥<br/>
</div>

<div class="para">
रक्षितभुवनं राजीवलोचनं<br/>
शिक्षितराक्षसं सीतारमणम् ॥वी॥<br/>
</div>

<div class="para">
कुवलयनीलं कुटिलकुन्तळं<br/>
कोदण्डमण्डितकरकमलम् ॥वी॥<br/>
</div>

<div class="para">
आजानुबाहुमच्युतमनन्तम्<br/>
अजरुद्रादिगुरुं परं शान्तम् ॥वी॥<br/>
</div>

<div class="para">
प्रेमिकपूजितपङ्कजचरणम्<br/>
प्रेमसुखप्रदं प्रेमजीवनम् ॥वी॥<br/>
</div>

<div class="song" id="song58">
५८.कापि-आदि<br/>
</div>

<div class="para">
प्रणमति रघुनाथं भरतः ॥प्र॥<br/>
</div>

<div class="para">
बाष्पपूरितनयनकमलः<br/>
प्रसारितदीर्घबाहुयुगलः ॥प्र॥<br/>
</div>

<div class="para">
पुलकितश्यामसुन्दरगात्रः<br/>
बुधजनकीर्तितपुण्यचरित्रः ॥प्र॥<br/>
</div>

<div class="para">
प्रेमिकशत्रुघ्नसम्युतः<br/>
प्रियजनमण्डलपरिवृतः ॥प्र॥<br/>
</div>

<div class="song" id="song59">
५९.यदुकुलकाम्भोजी-आदि<br/>
</div>

<div class="para">
स्वामिन् स्वीकुरु साम्राज्यम्<br/>
स्वजनरक्षणं त्वया न त्याज्यम् ॥स्वा॥<br/>
</div>

<div class="para">
सामदानभेददण्डचतुर<br/>
सरसगुणालय सुकुमार ॥स्वा॥<br/>
</div>

<div class="para">
धीरगुणोदात्तदेवशिखामणे<br/>
धर्मसंरक्षण कोदण्डपाणे ।<br/>
दयया शरणं गते निजजने<br/>
धारय मकुटं जानकीजाने ॥स्वा॥<br/>
</div>

<div class="para">
सकलभुवनसाम्राज्यमिदं<br/>
स्वतःसिद्धं ननु तव विदितम् ।<br/>
सहसा परिहर तापसव्रतं<br/>
सदयं पालय मामनुगतम् ॥स्वा॥<br/>
</div>

<div class="para">
राजराजेन्द्रसमर्चितचरणं<br/>
रत्नसिहासनसमासीनम् ।<br/>
राघव दृष्ट्वा त्वां निजस्वामिनं<br/>
रमतां मनो मे प्रेमपरिपूर्णम् ॥स्वा॥<br/>
</div>

<div class="song" id="song60">
६०.आनन्दभैरवी-आदि<br/>
</div>

<div class="para">
पालय मां श्रीरघुपतिपादुके ॥पा॥<br/>
</div>

<div class="para">
पालितकोसलराज्यमण्डले<br/>
भक्तजनहृत्कमलविलोले ॥पा॥<br/>
</div>

<div class="para">
त्वमसि किलेह भवमग्नानां<br/>
अवलम्बनं श्रुतिवेद्यं जनानाम् ॥पा॥<br/>
</div>

<div class="para">
ब्रह्मभवादिजगत्पतिविनुते<br/>
बृन्दारकगणपरिपूजिते ॥पा॥<br/>
</div>

<div class="para">
भागवतोत्तमभरतानन्दे<br/>
भावुकप्रेमिकशरणप्रदे ॥पा॥<br/>
</div>

<div class="song" id="song61">
६१.कल्याणी-आदि<br/>
</div>

<div class="para">
पनसरसालसालतमाल-<br/>
प्रमुखभूरुहसंपूर्ण ।<br/>
कलहंसकुक्कुटकोकिलशुकादि-<br/>
शकुन्तकुलशब्दसङ्कोणे ॥स॥<br/>
</div>

<div class="para">
सञ्चरति वने रघुनाथः<br/>
सीतालक्ष्मणसमवेतः ॥स॥<br/>
</div>

<div class="para">
वकुलकदम्बकवनमल्लिकादि-<br/>
कुसुमसुगन्धसंव्याप्ते ।<br/>
मनसिजदर्पप्रशमनचतुर-<br/>
तापसमण्डलसंप्राप्ते ॥स॥<br/>
</div>

<div class="para">
मन्दसमीरचञ्चललतिका<br/>
चञ्चभ्रमरस्वररम्ये ।<br/>
रघुपतिचरणध्यानविमुग्ध-<br/>
प्रेमिकभक्तगणगम्ये ॥स॥<br/>
</div>

<div class="song" id="song62">
६२.भागेश्री-आदि<br/>
</div>

<div class="para">
स्वागतं स्वागतं राघववीर<br/>
स्वागतं स्वागतं राजकुमार ॥स॥<br/>
</div>

<div class="para">
शरणागतजनभरणधुरन्धर<br/>
स्वामिन् शरणं भव रणधीर ॥स॥<br/>
</div>

<div class="para">
करुणारसपरिपूर्णनयन<br/>
कामकोटिसमलावण्य ।<br/>
कञ्जभवादिसुरगणमान्य<br/>
कान्तारसञ्चारकोमलचरण ॥स॥<br/>
</div>

<div class="para">
मुनिजनहृदयमोहनवेष<br/>
मुदिरश्यामळमञ्जुलभाष ।<br/>
मैथिलीरमण विरहितदोष<br/>
मङ्गळरूप सज्जनपोष ॥स॥<br/>
</div>

<div class="para">
शर्वरीचरसङ्घसमाकुलं<br/>
शरणागतमिदं तापसमण्डलम् ।<br/>
सदयमालोकय विलम्बेनालं<br/>
शरणं भजामश्चरणकमलम् ॥स॥<br/>
</div>

<div class="para">
भक्तवत्सल भव्यगुणार्णव<br/>
परमकृपालय ब्रह्मण्यदेव ।<br/>
परमपावन विरहितताप<br/>
प्रेमिकपूजितपद पद्मनाभ ॥स॥<br/>
</div>

<div class="song" id="song63">
६३.कानडा-आदि<br/>
</div>

<div class="para">
अद्य मे जन्म सफलम्<br/>
अद्य मे हृदयं विमलम् ॥अ॥<br/>
</div>

<div class="para">
सत्यसन्ध सद्गुणपूर्ण<br/>
स्वामिन् राघव सर्वशरण्य ॥अ॥<br/>
</div>

<div class="para">
सत्यं वदामि रघुवीर<br/>
शरणं भजामि ते चरणम् ।<br/>
सफलं सकलं मे तपः<br/>
संप्राप्तं मे तव दर्शनम् ॥अ॥<br/>
</div>

<div class="para">
पतितपावनपुण्यचरित्र<br/>
पाद्यमिदं स्वीकुरु प्रभो ।<br/>
भक्तवत्सल परमपवित्र<br/>
पालय निखिलं मुनिगणं विभो ॥अ॥<br/>
</div>

<div class="para">
जानाम्यहं तव हृदयं<br/>
जानकीजाने भव शरणम् ।<br/>
जगन्मङ्गलकर देह्यभयं<br/>
जहि रघुवीर रावणम् ॥अ॥<br/>
</div>

<div class="song" id="song64">
६४.मध्यमावती-आदि<br/>
</div>

<div class="para">
कर्णान्तायतदीर्घप्रचार-<br/>
कोमलनयनं स्फुरिताधरम् ।<br/>
करतलकलितकार्मुकनिःसृत-<br/>
शरविनिपातितनिशिचरनिकरम् ॥प॥<br/>
</div>

<div class="para">
पश्यत रघुवीरं श्रीरामम्<br/>
पश्यत रणधीरम् ॥प॥<br/>
</div>

<div class="para">
खरदूषणमुखखण्डनचतुर-<br/>
शरगणपूरितवरतूणीरम् ।<br/>
सुरमुनिकिन्नरगारुडचारण-<br/>
निकरविस्मापनसमरधीरम् ॥प॥<br/>
</div>

<div class="para">
किणिकिणिनिनदमुखरितकानन-<br/>
घण्टामण्डितकोदण्डधरम् ।<br/>
खरदूषणजयकौतुकमिलित-<br/>
कान्तालिङ्गनप्रेमभरम् ॥प॥<br/>
</div>

<div class="song" id="song65">
६५.तोडी-आदि<br/>
</div>

<div class="para">
आनय राघव हरिणमिति<br/>
प्रियपत्नीभाषितमाकर्ण्य ।<br/>
आनेतुं निखिलं पुरुषार्थमिवा<br/>
श्रितजनवात्सल्येन ॥भ॥<br/>
</div>

<div class="para">
भजत प्रेमकृपानिलयं तं<br/>
काननमार्गे धावन्तम् ॥भ॥<br/>
</div>

<div class="para">
करतलकलितकार्मुकवरं<br/>
कटितटशोभितवल्कलम् ।<br/>
कर्णान्तदीर्घकमलनयनं<br/>
कण्टकविद्धचरणकमलम् ॥भ॥<br/>
</div>

<div class="para">
मारीचवञ्चितमङ्गलविग्रहं<br/>
मुनिजनमण्डलपोषकम् ।<br/>
मधुसूदनमखिललोकशरण्यं<br/>
प्रेमिकशोकनाशकम् ॥भ॥<br/>
</div>

<div class="song" id="song66">
६६.अटाणा-आदि<br/>
</div>

<div class="para">
हरति दुरात्मा सीतादेवीम् ॥ह॥<br/>
</div>

<div class="para">
छायेव सदा श्रीवत्साङ्के<br/>
भगवति सा किल विलसति सीता ।<br/>
तामुद्धर्तुं कोपि न शक्तः<br/>
शक्तिः किल परमा जगन्माता ॥ह॥<br/>
</div>

<div class="para">
हरिधृतयोषिद्रूपविमुग्धा-<br/>
नामसुराणां बन्धुरयम् ।<br/>
श्रीधृतमायारूपविमुग्धो<br/>
रघुपतिविशिखागमने सभयम् ॥ह॥<br/>
</div>

<div class="para">
मारीचधृतमायारूप-<br/>
प्रशमनलीले रघुनाथे ।<br/>
मङ्गलप्रेमवचनविमुग्धे<br/>
सुमित्रापुत्रे राघवं गते ॥ह॥<br/>
</div>

<div class="song" id="song67">
६७.मुखारी-आदि<br/>
</div>

<div class="para">
दर्शय जनकतनयाम् मम जायाम् ॥द॥<br/>
</div>

<div class="para">
दर्शनमोहितमामकहृदयां<br/>
धर्माधारां सीतां सदयाम् ॥द॥<br/>
</div>

<div class="para">
हे शुक कोकिल हे चक्रवाक<br/>
हे जलकुक्कुट हे कलहंस ।<br/>
हे बक बर्हिण वायस गरुड<br/>
हा हा वद मम कुत्र प्रिया सा ॥द॥<br/>
</div>

<div class="para">
हा हा चम्पक कदम्ब पुत्राग<br/>
मन्दार कपित्थाश्वत्थ पलाश ।<br/>
हा हा माधवि मल्लिके यूथिके<br/>
हरिण भ्रमर वृषभ शश ॥द॥<br/>
</div>

<div class="para">
हा हा लक्ष्मण किमहं कुर्यां<br/>
गत्वा साकेतं किं ब्रूयाम् ।<br/>
हा हा दुःखाद्दुःखमिदं मम<br/>
गच्छायोध्यां विनिहितजायाम् ॥द॥<br/>
</div>

<div class="para">
एवं योषित्सङ्घविमुग्ध-<br/>
जनभावेन नटन् जगदीशः ।<br/>
भावुकहृदये प्रेमसञ्चारं<br/>
घटयति संसृतिमोहविनाशः ॥द॥<br/>
</div>

<div class="song" id="song68">
६८.वराली-आदि<br/>
</div>

<div class="para">
गच्छ विभो त्वं मम लोकं ममाज्ञया ॥ग॥<br/>
</div>

<div class="para">
स्वच्छन्दगतिरहं प्रददामि<br/>
गच्छेहैव सत्यं वदामि ॥ग॥<br/>
</div>

<div class="para">
यत्पदं योगिनामपि दुर्लभम्<br/>
तत्पदं मम कृपया तव सुलभम् ॥ग॥<br/>
</div>

<div class="para">
कृतनियमा मुनयस्तिष्ठन्तु<br/>
गृध्रोपि भवानिह गच्छतु ॥ग॥<br/>
</div>

<div class="para">
मामुदिश्य त्यक्तप्राणः<br/>
त्वमिव भक्तो न हि न हि सुगुणः ॥ग॥<br/>
</div>

<div class="para">
ब्रह्माद्यखिलसेवितचरणः<br/>
प्रेम्णा प्रवदति जानकीरमणः ॥ग॥<br/>
</div>

<div class="song" id="song69">
६९.सारङ्गा-आदि<br/>
</div>

<div class="para">
भज रे मानस भक्तवत्सलम् ॥भ॥<br/>
</div>

<div class="para">
निर्मलरूपो नित्यतृप्तः क्व<br/>
निषादकुलोद्भवा शबरी क्व ॥भ॥<br/>
</div>

<div class="para">
शबरीदत्तं फलमश्नाति<br/>
सौमित्र इदं सुखदं ममेति ॥भ॥<br/>
भक्तसमर्पितं फल्ग्वपि भूरि<br/>
पापसमर्पितं भूर्यप्यभूरि ॥भ॥<br/>
</div>

<div class="para">
भावुकप्रेमिकभावितलीलम्<br/>
भव्यगुणालयं श्रीरघुवीरम् ॥भ॥<br/>
</div>

<div class="song" id="song70">
७०.यमुनाकल्याणी-त्रिपुट<br/>
</div>

<div class="para">
तामेव चिन्तयन् सीदामि<br/>
त्वामेव लक्ष्मण भजामि ॥ता॥<br/>
</div>

<div class="para">
माता पिता न मे भ्राता बन्धुर्न मे<br/>
सा च पत्नी न मे त्वमेव शरणं मे ॥ता॥<br/>
</div>

<div class="para">
वसन्तमधुरे पम्पातीरे<br/>
वसामि विरहेण प्ररुदन् मनोहरे ॥ता॥<br/>
</div>

<div class="para">
राज्यादपि भ्रष्टं पत्न्यापि विनष्टम्<br/>
रक्षति कोपि न मां त्वां विना शिष्टम् ॥ता॥<br/>
</div>

<div class="para">
मनसिजतापेन विमुग्धं प्रेमिणं<br/>
मैथिलीजीवनं पाहि मां कृपणम् ॥ता॥<br/>
</div>

<div class="song" id="song71">
७१.नीलाम्बरी-आदि<br/>
</div>

<div class="para">
राघव मा कुरु दैन्यम्<br/>
राघव तव चरितं धन्यम् ॥रा॥<br/>
</div>

<div class="para">
रजनीचरगणवारिधिशोषण<br/>
रघुवर मुनिजनमण्डलपोषण ॥रा॥<br/>
</div>

<div class="para">
सकलसुरासुरसेवितचरण-<br/>
सरसिजमात्मानं चिन्तय ।<br/>
सर्वशरण्य सीतारमण<br/>
सेवकं मामप्यानन्दय ॥रा॥<br/>
</div>

<div class="para">
रम्यकथामृतवितरणेन<br/>
निखिलं भुवनं रञ्जय ।<br/>
निशितशरवरवर्षणेन<br/>
रावणगर्वं भञ्जय ॥रा॥<br/>
</div>

<div class="para">
वरराजराजसेवितचरणः<br/>
साकेतनगर्यां सञ्चर ।<br/>
भरतादिनिजप्रेमिकैः साकं<br/>
उचितं धर्ममाचर ॥रा॥<br/>
</div>

<div class="song" id="song72">
७२.मोहनम्-आदि<br/>
</div>

<div class="para">
परमपुरुष त्वां प्रणमामि<br/>
चरणकमलं तव शरणं भजामि ॥प॥<br/>
</div>

<div class="para">
वरराजराजसेवितचरण<br/>
वनचरवेषं दधासि किम् ॥प॥<br/>
</div>

<div class="para">
तव करकमले शङ्खचक्रे क्व<br/>
धनुरपि शरमपि दधासि किम् ।<br/>
तव कम्बुकण्ठे कौस्तुभमणिः क्व<br/>
तुलसीमणिजपमालां दधासि किम् ॥प॥<br/>
</div>

<div class="para">
तव कटितटे कनकवसनं क्व<br/>
दारुणं वल्कलं दधासि किम् ।<br/>
तवोत्तमाङ्गे मणिमकुटं क्व<br/>
तापसोचितं जटामण्डलं दधासि किम् ॥प॥<br/>
</div>

<div class="para">
तव वामभागे तामरसाक्षी क्व<br/>
त्वं मुहुरपि बाष्पं मुञ्चसि किम् ।<br/>
तव चरणाम्बुजं शरणाते मयि<br/>
दासवरे मौनं विदधासि किम् ॥प॥<br/>
</div>

<div class="para">
सकलसुरासुरमुनिगणसन्नुत-<br/>
चरणं परं तत्त्वं त्वां जाने ।<br/>
सरसगुणालयं पूर्णावतारं<br/>
प्रेमिकवत्सलं सत्यमहं मन्ये ॥प॥<br/>
</div>

<div class="song" id="song73">
७३.सहाना-आदि<br/>
</div>

<div class="para">
सुमित्रानन्दन वृथा जीवामि<br/>
सीताविरहेण सीदामि ॥सु॥<br/>
</div>

<div class="para">
सुदतीं जनकसुतां विना मम<br/>
शून्यं जगदिदं सुखं न हि मम ॥सु॥<br/>
</div>

<div class="para">
कर्णलम्बितकुण्डलयुगमपि<br/>
कण्ठाभरणमपि पश्यामि ।<br/>
कज्जललिप्तकमलनयनायाः<br/>
कमनीयं मुखं न हि पश्यामि ॥सु॥<br/>
</div>

<div class="para">
नवमणियुक्ततारावलिमपि<br/>
नवीनमम्बरं पश्यामि ।<br/>
नयननिवेदितनवनवभाव-<br/>
नारीमणिमहं न हि पश्यामि ॥सु॥<br/>
</div>

<div class="para">
मञ्जीरमपि मधुरनिनदं<br/>
मणिमयकङ्कणं पश्यामि ।<br/>
मैथिलराजप्रेमभाजनं<br/>
महिषीं मम न हि पश्यामि ॥सु॥<br/>
</div>

<div class="song" id="song74">
७४.पुन्नागवराली-आदि<br/>
</div>

<div class="para">
अपराधान् मम क्षमस्व विभो<br/>
कृपया पालय राघव प्रभो ॥अ॥<br/>
</div>

<div class="para">
जपयोगयागतीर्थतपोभि-<br/>
रुपलभ्यं त्वां जाने मुनिभिः ॥अ॥<br/>
</div>

<div class="para">
अप्रमेयं त्वां श्रुतिवचनानां<br/>
अल्पज्ञोहं न हि जानामि ।<br/>
अत एव त्वामिह कटुवचनैः<br/>
अवमत्य पुनरपि शोचामि ॥अ॥<br/>
</div>

<div class="para">
पूर्वजन्मार्जितकर्मफलं दातुं<br/>
पुण्यपुरुष त्वमागतोसि ।<br/>
पुनरपि संसारसागरमग्नं मां<br/>
पुरुषवेषेण किं वञ्चयसि ॥अ॥<br/>
</div>

<div class="para">
पशुपक्षिकीटनरसुरयोनिषु<br/>
पुनरपि पुनरपि जननं भवतु ।<br/>
पुरुषोत्तम ते चरणकमलयोः<br/>
प्रेमभक्तिरपि सन्ततं भवतु ॥अ॥<br/>
</div>

<div class="song" id="song75">
७५.असावेरी-आदि<br/>
</div>

<div class="para">
निवसति राघवो लक्ष्मणेन<br/>
निःश्वसन् सीताविरहेण ॥नि॥<br/>
</div>

<div class="para">
वर्षति मुदिरे शैलशिखरे<br/>
तिमिरसंपूर्णकुहरे ।<br/>
वनमृगनिकरे सञ्चरद्भ्रमरे<br/>
भूरुहनिबिडकान्तारे ॥नि॥<br/>
</div>

<div class="para">
अशनं पानं सलिलस्नानं<br/>
ध्यानमुपासनं न करोति ।<br/>
कुर्वन् शयनं पुनरुत्थानं<br/>
सीतेति मुहुरपि रोदिति ॥नि॥<br/>
</div>

<div class="para">
चित्तरजनि जनकनन्दिनि<br/>
मैथिलीति सदा प्रलपति ।<br/>
हंसगामिनि प्रेमस्वरूपिणि<br/>
भामिनीति सदा जपति ॥नि॥<br/>
</div>

<div class="song" id="song76">
७६.मध्यमावती-आदि<br/>
</div>

<div class="para">
प्रणमत वायुकुमारं श्रीराम-<br/>
भक्तजनप्राणाधारम् ॥प्र॥<br/>
</div>

<div class="para">
प्रणतजनाखिलकार्यधुरन्धरं<br/>
प्रेमिकभक्तहृदयमन्दारम् ॥प्र॥<br/>
</div>

<div class="para">
काञ्चनशैलसमभीमगात्रं<br/>
आञ्जनेयमतिपाटलवक्त्रम् ।<br/>
चञ्चलवालं पिङ्गलनेत्रं<br/>
कुञ्चितकण्ठं सुग्रीवमित्रम् ॥प्र॥<br/>
</div>

<div class="para">
गर्जितरघुपतिदिव्यप्रभावं<br/>
भर्जितबहुविधगहनभवम् ।<br/>
निर्जितनिशिचरगणवैभवं<br/>
तर्जितनिखिलराक्षसं मनोजवम् ॥प्र॥<br/>
</div>

<div class="para">
सकलशोकविनाशनकरं<br/>
सकलसज्जनोपकारम् ।<br/>
सकलसद्गुणामृतसागरं<br/>
सकलवानरपोषणचतुरम् ॥प्र॥<br/>
</div>

<div class="song" id="song77">
७७.मोहनम्-आदि<br/>
</div>

<div class="para">
जनकनन्दिनीं पश्यामि<br/>
जननीं प्रणम्य हष्यामि ॥ज॥<br/>
</div>

<div class="para">
जगन्मातरमिमां जानामि<br/>
चरणकमलं शरणं भजामि ॥ज॥<br/>
</div>

<div class="para">
सेयं मैथिलराजदुहिता<br/>
सेयं राघवप्राणदयिता ।<br/>
सेयं राक्षसराजापहृता<br/>
सेयं सकलभुवनमहिता ॥ज॥<br/>
</div>

<div class="para">
राघवचरणध्यानपरायणां<br/>
बाष्पपूरितराजीवनयनाम् ।<br/>
एकवेणीधरामतिमलिनां<br/>
अनघां सकलसद्गुणसदनाम् ॥ज॥<br/>
</div>

<div class="para">
सत्यं रघुपतिनिजभक्तोहं<br/>
सफलं जन्म मे धन्योहम् ।<br/>
सकलसुरासुरमान्योहं<br/>
सीतारमणप्रेमनिमग्नोहम् ॥ज॥<br/>
</div>

<div class="song" id="song78">
७८.आनन्दभैरवी-आदि<br/>
</div>

<div class="para">
अङ्गुलीयकमिदं जननि<br/>
अवलोकय राजनन्दिनि ॥अ॥<br/>
</div>

<div class="para">
मङ्गळदायकं मणिगणखचितं<br/>
पङ्कजनयनसङ्गविधायकम् ॥अ॥<br/>
</div>

<div class="para">
रघुकुलनन्दनदिव्यनामाङ्कितं<br/>
रावणदर्पभञ्जनं ललितम् ॥अ॥<br/>
</div>

<div class="para">
राजराजेन्द्रराघवदत्तम्<br/>
रघुपतिप्रेमबाष्पविशुद्धम् ॥अ॥<br/>
</div>

<div class="song" id="song79">
७९.अटाणा-जम्पा<br/>
</div>

<div class="para">
जयति जयति रघुकुलराजधानी<br/>
जयति जयति राजराजचूडामणिः ।<br/>
जयति जयति जनकराजनन्दिनी<br/>
जयति जयति सीता मम स्वामिनी ॥<br/>
जयति जयति इति गर्जति हनुमान् ॥<br/>
</div>

<div class="para">
जयति जयति लक्ष्मणो विमलमतिः<br/>
जयति जयति भरतः सद्गुणनिधिः ।<br/>
जयति जयति शत्रुघ्नो नरपतिः<br/>
जयति जयति राघवो दाशरथिः ॥<br/>
जयति जयति इति गर्जति हनुमान् ॥<br/>
</div>

<div class="para">
जयति जयति राजा वानरेश्वरः<br/>
जयति जयति सोपि युवराजवरः ।<br/>
जयति जयति जाम्बवान् बलवत्तरः<br/>
जयति जयति मम प्रेमिकनिकरः ॥<br/>
जयति जयति इति गर्जति हनुमान् ॥<br/>
</div>

<div class="song" id="song80">
८०.केदारगौलम्-आदि<br/>
</div>

<div class="para">
राघवमवेहि परं तत्त्वम्<br/>
रावण शृणु मम वचनं सत्यम् ॥रा॥<br/>
</div>

<div class="para">
राक्षसराजेन्द्र वदामि हितं ते<br/>
राममवेहि विदितं निगमान्ते ॥रा॥<br/>
</div>

<div class="para">
हरशरासनपरिहरणं चिन्तय<br/>
परशुरामगर्वभङ्ग भावय ।<br/>
खरदूषणादिविनाशमाकलय<br/>
सुरपतिसुतमरणमवधारय ॥रा॥<br/>
</div>

<div class="para">
मूलप्रकृतिं जनकनन्दिनीम्<br/>
मूलतो राक्षसकुलनाशिनीम् ।<br/>
शीलस्वभावसच्चरित्रपालिनीम्<br/>
कालस्वरूपिणीमवेहि मे स्वामिनीम् ॥रा॥<br/>
</div>

<div class="para">
सकलसुरासुरकिन्नरमुनिगण-<br/>
सेवितचरणं भुवनरञ्जनम् ।<br/>
सीतारमणं प्रेमिकपालनं<br/>
सद्गुणपूर्णं शत्रुभीषणम् ॥रा॥<br/>
</div>

<div class="song" id="song81">
८१.हिन्दोलम्-आदि<br/>
</div>

<div class="para">
क्रीतोहं त्वया मारुते मम पते ॥क्री॥<br/>
</div>

<div class="para">
नाहं शक्तो दातुं तव फलं<br/>
कैङ्कर्यस्य कदापि ।<br/>
नाथेषोस्तु परिष्वङ्गस्ते<br/>
भवानशुल्कदासस्तथापि ॥क्री॥<br/>
</div>

<div class="para">
ऋणवानस्मि त्वयि भक्तोत्तम<br/>
दासोहं तव न हि त्वं दासः ।<br/>
कृपया यस्मै मां प्रददासि<br/>
तस्याहमपि नूनं दासः ॥क्री॥<br/>
</div>

<div class="para">
तव किं विष्णुपदेन च फल्गुना<br/>
ब्रह्मपदेन साम्राज्येन ।<br/>
आयुष्मान् भव प्रेमविमुग्धो<br/>
नाम मम स्मर निर्व्याजेन ॥क्री॥<br/>
</div>

<div class="song" id="song82">
८२.भैरवी-आदि<br/>
</div>

<div class="para">
राममवेहि हरिं नररूपम्<br/>
राक्षसराज मा कुरु कोपम् ॥राम॥<br/>
</div>

<div class="para">
प्रेमपूर्णनयनेनावलोकय<br/>
कामदूषितं हृदयं शोधय ॥राम॥<br/>
</div>

<div class="para">
वेदगर्भवंशजातो हि भवान्<br/>
वेदवेदान्तपारगो हि भवान् ।<br/>
वामदेवपदभक्तो हि भवान्<br/>
वाणीशदत्तवरमत्तो हि भवान् ॥राम॥<br/>
</div>

<div class="para">
शरणागतप्रियमेनं सान्त्वय<br/>
सीतामखिलजनीं प्रदाय ।<br/>
स्वयमेव गत्वा सकलं निवेदय<br/>
शृणु मम वचनं तव मङ्गळाय ॥राम॥<br/>
</div>

<div class="para">
वेदवतीदत्तं शापं चिन्तय<br/>
वृषभेश्वरदत्तं शापं भावय ।<br/>
विहितमपराधमवधारय<br/>
विभीषणं मामपि पालय ॥राम॥<br/>
</div>

<div class="song" id="song83">
८३.सिह्येन्द्रमध्यमम्-आदि<br/>
</div>

<div class="para">
हे रघुवीर शरणं त्वमेव ॥हे॥<br/>
</div>

<div class="para">
माता त्वमेव पिता त्वमेव<br/>
भ्राता त्वमेव सद्गुरुस्त्वमेव ॥हे॥<br/>
</div>

<div class="para">
ज्ञानं न हि मे ध्यानं न हि मे<br/>
योगो न हि मे विरागो न हि मे ॥हे॥<br/>
</div>

<div class="para">
राघव पाहि रघुनन्दन पाहि<br/>
राम पाहि सीतारमण पाहि ॥हे॥<br/>
</div>

<div class="para">
ब्रह्माद्यखिलपूजितचरण<br/>
प्रेमिकभावुकमण्डलपालन ॥हे॥<br/>
</div>

<div class="song" id="song84">
८४.सुरुटि-आदि<br/>
</div>

<div class="para">
शृणु मम सहजस्वभावम् सुग्रीव<br/>
श्रितजनशुभकरमेवम् ॥शृणु॥<br/>
</div>

<div class="para">
शरणागतजनरक्षणविषये<br/>
सन्नद्धोहं सर्वसमये ॥शृणु॥<br/>
</div>

<div class="para">
कोपदूषितहृदयमपि महा<br/>
पापपूरितचरितमपि ।<br/>
काममलिनमानसमपि मम<br/>
नाम भजन्तं न त्यजामि ॥शृणु॥<br/>
</div>

<div class="para">
शमदमादिगुणरहितमपि लोके<br/>
सर्वदुराचारसहितमपि ।<br/>
सकृदपि नामकीर्तयन्तं मां<br/>
शरणागतमहं न त्यजामि ॥शृणु॥<br/>
</div>

<div class="para">
रावणानुजो विभीषणो वा अथवा<br/>
रावणः स्वयमागतो वा ।<br/>
आनय सर्वशरण्योहं सुग्रीव<br/>
अभयं दत्तं प्रेमपूर्वमेव ॥शृणु॥<br/>
</div>

<div class="song" id="song85">
८५.आहिरी-आदि<br/>
</div>

<div class="para">
सरससमीरे सागरतीरे<br/>
शब्दितवीचीनिकरे<br/>
समुदितचन्द्रे सद्गुणसान्द्रे<br/>
ध्यायति कपिपरिवारे ॥शेते॥<br/>
</div>

<div class="para">
शेते रघुपतिः कुशशयने<br/>
सीदन् सीताविरहेण ॥शेते॥<br/>
</div>

<div class="para">
रक्षितभुवनं राक्षसदमनं<br/>
कलयन् भुजमुपधानम् ।<br/>
पश्यन् लक्ष्मणं शोकनिमग्नं<br/>
भावयन् देवं वरुणम् ॥शेते॥<br/>
</div>

<div class="para">
श्यामलगात्रं सरसिजनेत्रं<br/>
वानरराजेन्द्रमित्रम् ।<br/>
परमपवित्रं पुण्यचरित्रं<br/>
पश्यति प्रेमिको विचित्रम् ॥शेते॥<br/>
</div>

<div class="song" id="song86">
८६.अटाणा-आदि<br/>
</div>

<div class="para">
आगच्छति रणे राघवमेघः ॥आ॥<br/>
</div>

<div class="para">
वायुकुमारवातसमेतः<br/>
वासवसारथिसंप्रेरितः ॥आ॥<br/>
</div>

<div class="para">
वरकोदण्डचापालङ्कृतः<br/>
वर्षितबहुविधसायकबृन्दः ॥आ॥<br/>
</div>

<div class="para">
वीराट्टहासगर्जनकरः<br/>
विरचितनर्तनवानरमयूरः ॥आ॥<br/>
</div>

<div class="para">
प्रेमिकभेकसङ्कीर्तितः<br/>
प्रियजनहृदयपूरणचरितः ॥आ॥<br/>
</div>

<div class="song" id="song87">
८७.काम्भोजी-आदि<br/>
</div>

<div class="para">
रघुकुलतिलकमेव सततं<br/>
शरणं भज रे विभीषण ॥र॥<br/>
</div>

<div class="para">
राक्षसवंशवारिनिधेस्त्वं<br/>
रत्नं भवसि विभीषण ॥र॥<br/>
</div>

<div class="para">
राममवेहि रक्षितभुवनं<br/>
सकलसुरार्चितसरसिजचरणम् ।<br/>
राक्षसराजेन्द्रदर्पदमनं<br/>
सज्जनहिताय भुवमवतीर्णम् ॥र॥<br/>
</div>

<div class="para">
विफलं जन्म मे विधिवशेन<br/>
विरचितधर्मपालनमपि ।<br/>
सफलं जन्म ते भक्तिभावेन<br/>
विलस राघवेण राक्षसोपि ॥र॥<br/>
</div>

<div class="para">
वर्जय रावणे सोदरभावं<br/>
विरचय राघवे प्रेमभावम् ।<br/>
भर्जय विवेकेन भवबीजं<br/>
भक्तिमानसि त्वं भज रघुराजम् ॥र॥<br/>
</div>

<div class="song" id="song88">
८८.आरभी-आदि<br/>
</div>

<div class="para">
वायुकुमारो विजयते<br/>
वानरशूरो गगनान्ते ॥वा॥<br/>
</div>

<div class="para">
वालविनिर्मितचित्रध्वजः<br/>
वारितसकलवैरिसमाजः ॥वा॥<br/>
</div>

<div class="para">
पारिजातपुष्पमालाधरः<br/>
पाटितभूधरशिखरवरः ।<br/>
पावनचरितः पालितरघुवरः<br/>
पाटलवदनः प्रेमिकवरः ॥वा॥<br/>
</div>

<div class="song" id="song89">
८९.मोहनम्-आदि<br/>
</div>

<div class="para">
सर्वमङ्गलं देहि सायक<br/>
शक्रविरोधिनं जहि ॥स॥<br/>
</div>

<div class="para">
सर्वशरण्यो यदि मम स्वामी<br/>
सज्जनमण्डलहितकामी ॥स॥<br/>
</div>

<div class="para">
यदि सत्यसन्थो दाशरथिः<br/>
यदि सर्वसुलभः सद्गुणनिधिः ।<br/>
यदि निर्हैतुककारुण्यवारिधिः<br/>
यदि भक्तवत्सलो भुवनैकपतिः ॥स॥<br/>
</div>

<div class="para">
यदि जनकसुता त्रिजगन्माता<br/>
यदि रघुवरं राममनुव्रता ।<br/>
यदि मम स्वामिनो धर्मदयिता<br/>
यदि मुनिपत्नीमण्डलमहिता ॥स॥<br/>
</div>

<div class="para">
यद्यहं रामभक्तश्रेष्ठः<br/>
यद्यहं भरतपूर्वजप्रेष्ठः ।<br/>
यद्यहं पवनतनयाश्लिष्टः<br/>
यद्यहं प्रेमिकभक्तानामिष्टः ॥स॥<br/>
</div>

<div class="song" id="song90">
९०.कमास-आदि<br/>
</div>

<div class="para">
सर्वं राममयं लोके ॥सर्वं॥<br/>
</div>

<div class="para">
अग्रतो रामः पृष्ठतो रामः<br/>
सव्यदक्षिणतः सर्वत्र रामः ॥सर्वं॥<br/>
</div>

<div class="para">
अन्तरतो रामो बाह्यतो रामः<br/>
अण्डचराचरमखिलं रामः ॥सर्वं॥<br/>
</div>

<div class="para">
जाग्रति रामः स्वप्ने रामः<br/>
सुषुप्त्यां समाधी प्रेमिकरामः ॥सर्वं॥<br/>
</div>

<div class="song" id="song91">
९१.मध्यमावती-आदि<br/>
</div>

<div class="para">
नश्यति नूनं परदाररतो ॥न॥<br/>
</div>

<div class="para">
कथमिह तेषां दुष्टानां शुभम्<br/>
कामविमुग्धानामिह पापम् ॥न॥<br/>
</div>

<div class="para">
ब्रह्माद्यमरदत्तवरोपि<br/>
भवादिलोकेशभक्तोपि ॥न॥<br/>
</div>

<div class="para">
अन्ते तेषां नरके गतिः<br/>
अन्यस्त्रीषु येषां मतिः ॥न॥<br/>
</div>

<div class="para">
रावण एव साक्षी पश्यत<br/>
रसिकाः परस्त्रीसङ्गं त्यजत ॥न॥<br/>
</div>

<div class="para">
कामः किल कुलटायां भवति<br/>
प्रेमैव निजदारेषु जयति ॥न॥<br/>
</div>

<div class="song" id="song92">
९२.श्रीरागः-आदि<br/>
</div>

<div class="para">
सीतावदनविलोकनसमुदित-<br/>
कौतुकपूर्णवदनम् ।<br/>
श्रितजनवत्सलममितकृपानिधिं<br/>
सौन्दर्यनिर्जितमदनम् ॥प॥<br/>
</div>

<div class="para">
पश्यत रघुकुलचूडामणिम्<br/>
भजत सदा भक्तचिन्तामणिम् ॥प॥<br/>
</div>

<div class="para">
सीताविरचितसौमित्रिनिन्दन-<br/>
स्मरणसञ्जातकोपाभिनयम् ।<br/>
सौमित्रिविरचितचिताविनिपातन-<br/>
प्रकटितसीताभक्तिनयम् ॥प॥<br/>
</div>

<div class="para">
सकलसुरासुरसिद्धविद्याधर-<br/>
किन्नरचारणसेवितचरणम् ।<br/>
निखिलभुवनमङ्गळचरितं<br/>
प्रेमिकभक्तहृदयाभरणम् ॥प॥<br/>
</div>

<div class="song" id="song93">
९३.कल्याणी-आदि<br/>
</div>

<div class="para">
भज रे मानस<br/>
सततं पट्टाभिरामम् ॥भज॥<br/>
</div>

<div class="para">
भजितसुरासुरकिन्नरगारुडं<br/>
भक्तजनप्रियं सिम्हासनारूढम् ॥भज॥<br/>
</div>

<div class="para">
लक्ष्मणभरतशत्रुघ्नार्चित-<br/>
चरणं लक्ष्मीरमणं रामम् ।<br/>
लावण्यामृतसिन्धुसमुद्भव-<br/>
चन्द्रसमं हरिं सत्यकामम् ॥भज॥<br/>
</div>

<div class="para">
वसिष्ठप्रभृतितपोधनहृदय-<br/>
विलोलं वेदवचनवेद्यम् ।<br/>
विभीषणसुग्रीववातात्मजगुह-<br/>
जाम्बवत्प्रमुखवैष्णववन्द्यम् ॥भज॥<br/>
</div>

<div class="para">
कोमलनयनं कोदण्डधरं<br/>
श्यामळरूपं चन्द्रमुखम् ।<br/>
कौसल्यात्मजं कल्याणगुणं<br/>
कनकामरणमजममोघम् ॥भज॥<br/>
</div>

<div class="para">
श्रीराम जय राम जय जय रामेति<br/>
कीर्तनमुग्धप्रेमिकलोलम् ।<br/>
शरणागतजनवत्सलममलं<br/>
सनातनधर्मोद्धारणलीलम् ॥भज॥<br/>
</div>

<div class="song" id="song94">
९४.अटाणा-आदि<br/>
</div>

<div class="para">
राजति सिम्हासने श्रीरामः ॥रा॥<br/>
</div>

<div class="para">
राजाधिराजपूजितचरणः<br/>
राजीवनेत्रो रञ्जितस्वजनः ॥रा॥<br/>
</div>

<div class="para">
वामाङ्कशोभितनिजदारः<br/>
कनकदण्डशोभितकरः ॥रा॥<br/>
</div>

<div class="para">
भरतशत्रुघ्नवीजितचामरः<br/>
सौमित्रिगृहीतश्वेतच्छत्रः ॥रा॥<br/>
</div>

<div class="para">
मारुतिपूजितसरसिजपादः<br/>
मङ्गलप्रेमगुणभरितः ॥रा॥<br/>
</div>

<div class="song" id="song95">
९५.मोहनम्-आदि<br/>
</div>

<div class="para">
राजति रघुवीरः साकेते ॥रा॥<br/>
</div>

<div class="para">
रक्षितसकलसज्जनमण्डलः<br/>
काङ्क्षितवरप्रदकरकमलः ॥रा॥<br/>
</div>

<div class="para">
मत्तमातङ्गवाहनः<br/>
मणिमयदिव्यभूषणः ।<br/>
मन्दहसितसुन्दरवदनः<br/>
माधुर्यपूरितवचनः ॥रा॥<br/>
</div>

<div class="para">
उभयचामरवीजितः<br/>
उत्तमभक्तपूजितः ।<br/>
श्वेतातपत्रराजितः<br/>
कर्पूरदीपभ्राजितः ॥रा॥<br/>
</div>

<div class="para">
उत्तमाङ्गधृतमकुटः<br/>
ऊर्ध्वपुण्ड्राङ्कितललाटः ।<br/>
उत्तमप्रेमिकपरिवृढः<br/>
ऊर्जितधर्मशासनक्रीडः ॥रा॥<br/>
</div>

<div class="song" id="song96">
९६.प्याकट-आदि<br/>
</div>

<div class="para">
त्वमेव मम कुलदैवतम्<br/>
त्वमेव मम परं दैवतम् ॥त्व॥<br/>
</div>

<div class="para">
त्वामेव मम जीवनाधारं<br/>
वन्देहं प्रभो वारं वारम् ॥त्व॥<br/>
</div>

<div class="para">
कमलसमानसुन्दरमुख<br/>
कारुण्यपूरितकटाक्ष ।<br/>
कनककिरीटवरशोभित<br/>
कार्मुकपाणे कमलाक्ष ॥त्व॥<br/>
</div>

<div class="para">
मङ्गलविग्रह मृदुवचन<br/>
मन्मथकोटिलावण्य ।<br/>
मैथिलीचित्तरञ्जन<br/>
मारीचमदभजन ॥त्व॥<br/>
</div>

<div class="para">
भक्तवत्सल पुरुषोत्तम<br/>
पवनसुतार्चितचरण<br/>
भावुकप्रेमिकपूजित<br/>
भव शरणं मे सीतारमण ॥त्व॥<br/>
</div>

<div class="song" id="song97">
९७.खरहरप्रिया-आदि<br/>
</div>

<div class="para">
भज रे रामं रघुवीरम् मानस ॥भज॥<br/>
</div>

<div class="para">
भजितसुरासुरपरिवारम्<br/>
भक्तजनप्रियं वारं वारम् ॥भज॥<br/>
</div>

<div class="para">
गौतमपत्नीशापहरम्<br/>
गौरीनायकचापहरम् ॥भज॥<br/>
</div>

<div class="para">
वैदेहीकर मालाधरम्<br/>
वनसञ्चारं चीरधरम् ॥भज॥<br/>
</div>

<div class="para">
ब्रह्मादिसुरार्चितचरणम्<br/>
प्रेमिकमण्डलमनोरमणम् ॥भज॥<br/>
</div>

<div class="song" id="song98">
९८.कानडा-आदि<br/>
</div>

<div class="para">
पालय मां रघुवीर श्रीरामचन्द्र ॥पा॥<br/>
</div>

<div class="para">
पालितकौशिकयज्ञमहोत्सव<br/>
भक्तमण्डलहृदयपद्मोत्सव ॥पा॥<br/>
</div>

<div class="para">
कोमलनयन कुटिलकुन्तल<br/>
कोदण्डमण्डितकरकमल ।<br/>
कुवलयश्यामळ श्रीवनमाल<br/>
कुन्दरदन मुनिमानसलोल ॥पा॥<br/>
</div>

<div class="para">
पापसमाकुलमुनिवरनारी-<br/>
शापविमोचन कृपानिधे देव ।<br/>
चापभञ्जन जानकीजीवन<br/>
तापनिवारण तरणिवंशोद्भव ॥पा॥<br/>
</div>

<div class="para">
पतितोद्धारक परमपवित्र<br/>
पशुपतिसेवितपुण्यचरित्र ।<br/>
परमकृपाकर श्रितजनमित्र<br/>
प्रेमिक शरणागतोद्धारगोत्र ॥पा॥<br/>
</div>

<div class="song" id="song99">
९९.सहाना-आदि<br/>
</div>

<div class="para">
जन्मनि जन्मनि तव भक्तिं<br/>
देहि मे कृपया राघव ॥ज॥<br/>
</div>

<div class="para">
जानकीरमण जलजविलोचन<br/>
जगदेकरक्षक सुजनजीवन ॥ज॥<br/>
</div>

<div class="para">
स्वर्गमपवर्गं कामये नाहं<br/>
सुन्दरचरण तव दासोहम् ।<br/>
सीतावल्लभ विनाशय मोहं<br/>
श्रीराघव कुरु कृपाप्रवाहम् ॥ज॥<br/>
</div>

<div class="para">
तव कथामृतमत्तस्य मे<br/>
तव गुणचिन्तनं सदा भवतु ।<br/>
तव नामकीर्तनसिद्धस्य मे<br/>
तव रूपदर्शनं सुलभं भवतु ॥ज॥<br/>
</div>

<div class="para">
आञ्जनेयमिव मामवधारय<br/>
अथवा विभीषणमिव मां पालय ।<br/>
भरतमिव मामाकलय<br/>
प्रेमिकभक्तं मामानन्दय ॥ज॥<br/>
</div>

<div class="song" id="song100">
१००.पुन्नागवराली-चापु<br/>
</div>

<div class="para">
सरसिजनेत्राय दशरथपुत्राय<br/>
शरणागतोद्धारगोत्राय ।<br/>
सुग्रीवमित्राय श्वेतातपत्राय<br/>
सनकादिमुनिस्तुतिपात्राय ॥जय॥<br/>
</div>

<div class="para">
जय मङ्गलं नित्यशुभमङ्गलम् ॥जय॥<br/>
</div>

<div class="para">
राजाधिराजाय राजेन्द्रविनुताय<br/>
रावणप्रमुखारिमर्दनाय ।<br/>
राकेशवदनाय रक्षितभुवनाय<br/>
रघुवंशवारिधिवर्धनाय ॥जय॥<br/>
</div>

<div class="para">
जानकीरमणाय जगदेकवीराय<br/>
जगन्मङ्गलप्रेमविग्रहाय ।<br/>
कोसलकुमाराय कोमलचरणाय<br/>
कोदण्डमण्डितकरतलाय ॥जय॥<br/>
</div>

<centre>
<div class="para">
<center>
इति श्रीमत्परमहंस परिव्राजकाचार्यवर्य सर्वप्राणिसंरक्षकजगद्गुरु<br/>
श्रीभगवत्रामबोधेन्द्र चरणारविन्दमकरन्दरसिकेन<br/>
श्रीश्रीकृष्णप्रेमिमहाप्रभुणा विरचितं श्रीराघवशतकं संपूर्णम्<br/>
॥श्रीभक्तकोलाहलार्पणमस्तु॥<br/>
</center>
</div>
</centre>
</body>
</html>

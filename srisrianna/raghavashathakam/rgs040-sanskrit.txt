४०. सहाना - आदि
श्रीरघुनन्दनकरुणां स्मृत्वा
द्रवति मनो मे सुमन्त्र ॥ श्री ॥

घोरभवाब्धिसन्तारणविषये
कारणं तस्य नाकलये ॥ श्री ॥
गृध्रकपिप्रमुखानां जन्मेदं
पापार्जितमिति जगति प्रसिद्धम् ।
कृपया तदिह पावनं कुर्या -
मिति तच्चित्तं वनाय सन्नद्धम् ॥ श्री ॥

धर्मविहीनमनाचारमपि
व्याधाधिपमिह गुहं किल कृपया ।
धर्मात्मा परिरेभे विपुले
वक्षसि परिरब्धे सीतया ॥ श्री ॥

निरवधिप्रेमरसामृतपूरित -
हृदयं रघुपति विस्मृत्यान्यम् ।
निर्दयं क्षुद्रं भजतो भजन्तं
देवं मन्ये नाहं गण्यम् ॥ श्री ॥


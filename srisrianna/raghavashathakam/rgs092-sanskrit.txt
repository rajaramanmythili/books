९२. श्रीरागः - आदि

सीतावदनविलोकनसमुदित-
कौतुकपूर्णवदनम् ।
श्रितजनवत्सलममितकृपानिधिं
सौन्दर्यनिर्जितमदनम् ॥ प ॥

पश्यत रघुकुलचूडामणिम् ।
भजत सदा भक्तचिन्तामणिम् ॥ प ॥

सीताविरचितसौमित्रिनिन्दन-
स्मरणसञ्जातकोपाभिनयम् ।
सौमित्रिविरचितचिताविनिपातन-
प्रकटितसीताभक्तिनयम् ॥ प ॥

सकलसुरासुरसिद्धविद्याधर-
किन्नरचारणसेवितचरणम् ।
निखिलभुवनमङ्गळचरितं
प्रेमिकभक्तहृदयाभरणम् ॥ प ॥


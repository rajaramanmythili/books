२१. आनन्दभैरवी - आदि
प्रेमलतादिसखीजनकराब्ज -
मन्दस्पन्दितान्दोळे विलसन्तम् ।
वामाङ्कशोभितमैथिलराज -
नन्दिनीवदनमालोकयन्तम् ॥
आलोकय सखि राजकुमारम् ॥
रूपकलादिसखीजनवादित -
वीणामृदङ्गादिसङ्गीतरसिकम् ।
तापरहितशारदचन्द्र -
चन्द्रिकाशोभितसुन्दरसुमुखम् ॥
आलोकय सखि राजकुमारम् ॥
कुटिलकुन्तळभारनिबद्धा -
भिनवमल्लिकाकुसुमहारम् ।
निटिलशोभितमृगमदतिलक -
वदनमृदुहासप्रेमिकमनोहरम् ॥
आलोकय सखि राजकुमारम् ॥
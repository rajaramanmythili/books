मध्ये कृष्णं मरकतमणिच्छायमिच्छाविहारं
कृत्वा गोप्यः कुवलयदृशो नायकं वेष्टयन्त्यः ।
गायन्त्यस्तं सरसवचसा दास्यभावं भजन्त्यो
बृन्दारण्ये मणय इव ताः पद्मरागा इवासन्॥

६९. माण्डू - आदि
नृत्यति रासविहारी भगवान् ॥ नृ ॥

अगणितगोपीनामनुरूपः ।
शुकप्रमुखयोगिमानसदीपः ॥ नृ ॥

गोपीविद्युल्लताशतबद्धः ।
गोविन्दः परमानन्दः शुद्धः ॥ नृ ॥

राधिकालङ्कृतवामभागः ।
रसिको वेणुविलोलः सुभगः ॥ नृ ॥

चरणक्वणितकनकनूपुरः ।
करुणासिन्धुः प्रेमिकवरः ॥ नृ ॥


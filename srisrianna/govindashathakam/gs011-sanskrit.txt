श्लोकम् - भूपालम्

नीलोत्पलश्यामलसुन्दराङ्ग-
मग्रे नटन्तं नवनीतचोरं ।
दृष्ट्वा सुतस्नेहविमुग्धचित्ता
नन्दस्य पत्नी दधि निर्ममन्थ ॥

११. भूपालम् - आदि

निर्ममन्थ दधि नन्दमहिषी ॥ नि ॥

कलकलक्वणितकङ्कणभूषित-
करकमलेन सूत्रं धृत्वा ॥ नि ॥

श्रमजलस्निग्धश्यामलकुटिला-
लकवृतकुङ्कुमारुणवदना ॥ नि ॥

चञ्चलकनककुण्डलसज्जित-
मुकुरप्रभशुभमृदुलकपोला ॥ नि ॥

प्रेमस्मितयुत वचनानन्दित ।
व्रजजनसेवितचरणयुगा ॥ नि ॥


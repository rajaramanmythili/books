हे गोपालक हे कृपाजलनिधे हे सिन्धुकन्यापते
हे कंसान्तक हे गजेन्द्रकरुणापारीण हे माधव ।
हे रामानुज हे जगत्त्रयगुरो हे पुण्डरीकाक्ष मां
हे गोपीजननाथ पालय परं जानामि न त्वां विना ॥

८१. सिह्मेन्द्रमध्यमम् - आदि
क्वासि क्वासि करुणासिन्धो ।
कृपयाऽऽगच्छ गोपीबन्धो ॥ क्वा ॥

हा हा माधव दीनदयालो ।
हा हा केशव परमकृपालो ॥ क्वा ॥

हा हा मुकुन्द जगदुद्धार ।
हा हा गोविन्द भक्तमन्दार ॥ क्वा ॥

हा हा गोपाल गोकुलपाल ।
हा हा प्रेमिकहृदयविलोल ॥ क्वा ॥


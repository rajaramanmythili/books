करारविन्देन पदारविन्दं
मुखारविन्दे विनिवेशयन्तम् ।
वटस्य पत्रस्य पुटे शयानं
बालं मुकुन्दं मनसा स्मरामि ॥

९८. सिन्धुभैरवी - आदि
अप्राकृतवटपत्रे विमले
ब्रह्मानन्दामृतसिन्धौ ।
प्रकृतिं पुरुषमपि पीत्वेदं
शेते ब्रह्म शिशुरूपम् ॥

सत्यं ज्ञानमखण्डमनन्तं
अद्वैतं परमगुणं नित्यम् ।
सकलोपनिषत्प्रतिपाद्यमिदं
ब्रह्म क्रीडति शिशुरूपम् ॥

एकमनेकमक्षरममृतं
कारणमाद्यमकारणं पूर्णम् ।
प्रेमलक्षणानुभवलक्ष्यं
ब्रह्म दृश्यते शिशुरूपम् ॥
श्लोकम् - केदारगौलम्
विलोक्य चन्द्रं नवनीतशोभं
तमेव देहीति रुदन्तमेनम्
दृष्ट्वा यशोदा मुकुरे प्रदर्श्य
तं सान्त्वयामास हरिं तनूजम्

२९. केदारगौलम् - आदि
अम्ब देहि मे नवनीतगोलम् ॥ अ ॥

चतुर्विधमन्नं मम न हि सुखदम् ।
धवलं नवनीतमेव मे रसदम् ॥ ॥ अ ॥

निर्मलं क्षीरसमुद्रान्मथितम् ।
निखिलजनानामानन्दप्रदम् ॥ ॥ अ ॥

अम्बरपात्रन्यस्तममृतम् ।
अच्युतहस्ताकलितं ललितम् ॥ ॥ अ ॥

पूर्णं पुष्कलमतिशीतलम् ।
पुण्यवतामिह रसनालोलम् ॥ ॥ अ ॥

एवं चन्द्रमवलोक्य हरिः ।
मातरमूचे मुग्धो मुरारिः ॥ ॥ अ ॥


यद्वक्त्रेन्दुसुधारसोन्मदवधूबृन्दं विमुग्धं स्वयं
सोत्साहं परिरंभणादि सकलोपायैः प्रलोभ्यापि यम् ।
वश्यं कर्तुमहो न चाशकदिमं कामारिसंमोहनं
वन्दे कामसहस्रदर्पदलनं प्रेमैकवश्यं हरिम् ॥

७०. सिन्धुभैरवी आदि
भजत मुकुन्दं भक्त्या सततम् ॥ भ ॥

कामदूषितमानसदूरम् ।
प्रेमभूषितहृदयमन्दारम् ॥ भ ॥

मदपरिमलिनमानसकोपम् ।
मदनकोटिसुन्दररूपम् ॥ भ ॥

प्रेमिकशुद्धभावविमुग्धम् ।
प्रियजनप्रणयपाशनिबद्धम् ॥ भ ॥


कात्यायनि महामाये महायोगिन्यधीश्वरि।
नन्दगोपसुतं देवि पतिं मे कुरु ते नमः॥

५३.कानडा - आदि

कात्यायनि देवि नमोस्तु ते ।
कमलविलोचनसोदरि ॥का॥

कामितार्थफलप्रदायिनि ।
करुणया पालय गौरि भवानि ॥का॥
कदम्बवनान्तसञ्चारिणि
कामकलाबहुविलासिनि ।
कलकलक्वणितकङ्कणधारिणि
कलहंसगामिनि कल्याणि ॥का॥

सोमशेखरसुखप्रदे
श्यामसुन्दरं पतिं देहि वरदे ।
कोमलाधरशोभिते शुभदे
श्यामले भूयो भूयो नमस्ते ॥का॥

हेरम्बबहुप्रियजननि
हेमन्तव्रतसन्तोषिणि ।
हिमगिरितनये हरकुटुंबिनि
हरिपदप्रेमसुखप्रदायिनि ॥का॥

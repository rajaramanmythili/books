तोत्रं वेत्रं करतलयुगे पादुका पादपद्मे
हैमं वर्माप्युरसि विमले वेष्टनञ्चोत्तमाङ्गे ।
श्मश्रुप्रोद्यद्वदनकमलं दम्ट्रयालङ्कृतञ्च
युद्धासक्तो जयति भगवान्सारथिः पाण्डवस्य ॥

९९. मध्यमावती - आदि

भावय रे सन्ततं पाण्डवदूतम् ॥ भा ॥

ब्रह्मादिकसुरमण्डलदुर्लभम् ।
प्रह्लादादिकभक्तजनसुलभम् ॥ भा ॥

कुटिलालकवृतकोमलवदनम् ।
कूजितनूपुरकमलचरणम् ॥ भा ॥

भीष्मकृपादिप्रथितचरित्रम् ।
भीमभावितं परमपवित्रम् ॥ भा ॥

प्रेमरसाञ्चितनयनसरोजम् ।
प्रकटितवैभवं प्रभुं विराजम् ॥ भा ॥


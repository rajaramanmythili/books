मालाकारसमर्चितैश्च कुसुमैः कुब्जानुलेपेन च
वस्त्रैर्वायकधारितैः द्विगुणयन्नानन्दमभ्यर्चताम् ।
ब्रह्मेन्द्रादिसुदुर्लभोपि मधुरावीथीमितो गाहते
सानन्दं व्रजबालबृन्दसहितः सौलभ्यपूर्णो हरिः ॥

७७.कानडा - आदि
विजयते मधुरायां भगवान् ॥ वि ॥

नारीलोचनचन्द्रचकोरः ।
नारदवीणागीतविहारः ॥ वि ॥

गर्वितरजकप्राणहरः ।
कमलवदनः सुन्दराकारः ॥ वि ॥

मालाकारानुग्रहपरः ।
मल्लिकामन्दारमालतीहार: ॥ वि ॥

कुब्जाकुचकुम्भकुङ्कुमाङ्कितः ।
कुवलयनीलो मन्दस्मितः॥ वि ॥

विजितमुष्टिकचाणूरकंसः ।
विरचितविविधप्रेमविलासः ॥ वि ॥


क्व नन्दकुलचन्द्रमाः क्व शिखिचन्द्रकालङ्कृतिः
क्व मन्दमुरलीरवः क्व नु सुरेन्द्रनीलद्युतिः ।
क्व रासरसताण्डवी क्व सखि जीवरक्षौषधिः
निधिर्मम सुहृत्तमः क्व तव हन्त हा धिग्विधिः ॥

८०. जोन्पुरी आदि
वीक्षे कदाहं वनमालिनं सखि ॥

घनश्यामगात्रं कमलायतनेत्रम् ।
करुणारसपात्रं गोपालकपुत्रम् ॥ वी ॥

कल्हारमालं कनकदुकूलम् ।
कस्तूरीफालं कुञ्जविलोलम् ॥ वी ॥

व्यत्यस्तपादं विरहितखेदम् ।
वल्लवीनाथं वेणुविनोदम् ॥ वी ॥

प्रमदालोलं प्रेमिकपालम् ।
ब्रह्मादिमूलं व्रजराजबालम् ॥ वी ॥


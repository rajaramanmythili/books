चारुत्रिभङ्गि  ललिताकृतिमाधुरीश्री 
विस्मापितत्रिभुवनं जगदेकनाथम् ❘ 
गोपीजनावलिनिषेवितपार्श्वभागं 
गोपालमेनमनिशं हृदि भावयामि ‖ 

६१.शङ्कराभरणम्‌ -त्रिपुट

भज रे मानस गोपीरमणम्‌ ॥भ॥

यादवबालं रासविलोलम्‌ ।
यमुनापुलिने गोपीलोलम्‌ ॥भ॥

कुञ्चितकुन्तलमण्डितबर्हम्‌ ।
झञ्झलनूपुरचरणाम्बुरुहम्‌ ॥भ॥

कोमलमुरळीगानविलोलम्‌ ।
कोकिलमधुरवचनशीलम्‌ ॥भ॥

धिमिकिटधिमिकिटताण्डवचतुरम्‌ ।
धर्माधारं हरिं प्रेमविहारम्‌ ॥भ॥

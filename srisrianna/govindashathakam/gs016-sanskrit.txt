यत्पादपङ्कजपरागभवा तु गङ्गा
भागीरथी सगिरिशं त्रिजगत्पुनाति ।
तं बालकं त्रिभुवनैकगुरुं यशोदा
स्नातुं समाह्वयति भाग्यफलोदयेन ॥

१६.सुरुटि - आदि

एहि नन्दनन्दन  आ-
याहि भक्तचन्दन ॥एहि॥

लीलयालं तव लावण्यशील ।
ललनालोल स्नातुं बाल ॥एहि॥

कज्जलमलिनमुकुरकपोल ।
गन्धविहीनमृगमदफाल ॥एहि॥

धूलिपटलधूसरिताङ्ग ।
मौलिविराजितमयूरबर्ह ॥एहि॥

दधिनवनीतपङ्किलभूष ।
धवलचन्दनमलिनसुवेष ॥एहि॥

विगलितकुटिलनीलकुन्तल ।
विरचितप्रेमिकहदयशीतल ॥एहि॥

अमून्यधन्यानि दिनान्तराणि
हरे त्वदालोकनमन्तरेण ।
अनाथबन्धो करुणैकसिन्धो
हा हन्त हा हन्त कथं नयामि ॥

७२. पुन्नागवराली - आदि
वीक्षेनु कदा व्रजराजबालम् ॥ वी ॥

रक्षितभुवनं रमणीयवदनम् ।
रसिकं व्रजवनितारमणम् ॥ वी ॥

यदुकुलतिलकं यशोदाबालम् ।
यमुनातीरविहरणलोलम् ॥ वी ॥

बर्हविभूषितकनककिरीटम् ।
ब्रह्मादिकसुरमोहनक्रीडम् ॥ वी ॥

वंशीगानविलोलं किशोरम् ।
वल्गितवीक्षणं चित्तचोरम् ॥ वी ॥

भक्तजनार्चितपदकमलम् ।
भव्यप्रेमिकहृदयविलोलम् ॥ वी ॥


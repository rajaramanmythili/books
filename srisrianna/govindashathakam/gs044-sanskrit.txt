बिभ्रद्वेणुं जठरपटयोः
शृङ्गवेत्रे च कक्षे
वामे पाणौ मसृणकबलं
तत्फलान्यङ्गुलीषु ।
तिष्ठन्मध्ये स्वपरिसुहृदो
हासयन्नर्मभिः स्वैः
स्वर्गे लोके मिषति बुभुजे
यज्ञभुग्बालकेलिः ॥

४४. मध्यमावती - आदि

पश्यत नन्दबालं गोपालम् ॥ प ॥

गोपबालककेलिविलोलम् ।
कोमलरुचिरवरभोजनलीलम् ॥ प ॥

मुरलीमण्डितजठरसमीपम् ।
मुनिजनमानसहरणस्वरूपम् ॥ प ॥

कक्षन्यस्तवेत्रशृङ्गम् ।
रक्षितगोपबालकसङ्घम् ॥ प ॥

प्रेमिकमानसविपिनसञ्चारम् ।
प्रेमदमद्भुतविविधविहारम् ॥ प ॥


तं चण्डवेगविषवीर्यमवेक्ष्य तेन
दुष्टां नदीं च खलसंयमनावतारः ।
कृष्णः कदम्बमधिरुह्य ततोऽतितुङ्ग -
मास्फोट्य गाढरशनो न्यपतद् विषोदे ॥

धिमिधिमिधिमिमिति पदकृतनटनो
धकधकधकधकमणिगणनिकरः ।
जयजयरवयुतसुरगणविनुतो
विहरति फणिवरशिरसि मधुपतिः ॥

४६. पुत्रागवरालि - आदि
नृत्यति परमात्मा सानन्दम्‌ ॥ नृ ॥

कालीयारुणफणरङ्गः ।
करुणारसपरिपूर्णापाङ्गः ॥ नृ ॥

किन्नरगन्धर्वामरगीत: ।
किसलयारुणकोमलपादः ॥ नृ ॥

प्रेमोन्मत्तगोपीवलितः
ब्रह्मादिलोकपालविनुतः ॥ नृ ॥


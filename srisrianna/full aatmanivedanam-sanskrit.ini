श्री हरिः
श्रीप्रेमिकेन्द्रमहाप्रभुणा विरचितं
आत्मनिवेदनस्तोत्रं
श्रीमते वासुदेवाय जगन्मङ्गलहेतवे 
प्रमाणातीतरूपाय प्रेमगम्याय ते नमः

अव्यक्तं निर्गुणं ब्रह्म परं कारणकारणम् 
अमृतं ज्ञानगम्यञ्च त्वमेवासि श्रियः पते ॥२॥

प्रकृतिस्त्वत्कटाक्षेण नियुक्ता तव सन्निधौ । 
सूयते हि जगत्सर्वं त्रिगुणैक्यस्वरूपिणी ॥३॥

त्वमेवासि जगत्सर्वं विश्वरुप जनार्दन
तथापि नाभिजानामि मायया ते जगत्प्रभो ॥४॥

तस्मात्कामादिषड्वर्गमुग्धोऽहं भवसागरे 
इतस्ततः परिलुठन् भवन्तं प्रार्थये रुदन् ॥५॥

कथं भवेयं मुक्तोहं भवतः करुणामृते 
दुर्वारमायाग्राहेण पीडितो भवसागरे ॥६॥ 

तव माया गुणमयी गुणातीतो भवान् प्रभुः । 
भवतः करुणालेशाद्गुणातीतो भवेन्नरः ॥७॥

मुक्तिर्हि त्रिगुणातीतनिष्ठा ज्ञानिभिरुच्यते । 
भवत्कटाक्षलेशेन सा सिद्ध्यति न चान्यथा ॥८ ॥

यद्यपि ज्ञानिभिः सेव्या सन्यासेन मुमुक्षुभिः । 
नित्यं त्वदाश्रयत्वात्तु सा भक्तिमनुगच्छति ॥९॥ 

तस्माद्भवत्पादपद्मसेवारसपरा जनाः 
योगिभिः सेवितां मुक्तिं नैव वाञ्छन्ति हि क्वचित् ॥

त्वमात्मा सर्वभूतानां शुद्धचैतन्यविग्रहः
तस्मात् त्वां ज्ञानिनो धन्या हृषीकेशं वदन्ति हि ॥११

नियामकस्त्वं सर्वेषामीश्वरः पुरुषोत्तमः
तवांशभूतो जीवोऽयं लोके पुरुषः उच्यते ॥ १२ ॥

केचिद्योगैश्च विविधैर्वैराग्येण बलीयसा
निर्गुणञ्च निराकारं त्वामेव मृगयन्ति हि ॥१३॥

सुदुर्लभो भवानीशस्तादृशानां न दृश्यते 
येऽनन्यभक्तास्तेषां तु सुलभो भगवन् भवान् ॥१४ ॥

अनुग्रहाय भक्तानां दिव्यमङ्गलविग्रहम्
धृतवानसि गोविन्द कल्याणगुणवैभवम् ॥१५॥

संसारसिन्धौ मग्नानां मादृशानां कृपानिधे । 
करावलम्बनं दातुमवतीर्णोसि लीलया ॥१६॥

दिव्यां लीलां विरचयन् मुमुक्षुगणमोहिनीम् । 
अस्मिन् लोके वितरसि भवतश्चरितामृतम् ॥१७ ॥

किमन्यैरसदालापैर्भवतश्चरितं विना 
संसारसुखभाषासु सद्यो मूकत्वमाप्नुयाम् ॥१८॥

विरक्तिं विषयानन्दे भक्तिं तव पदाम्बुजे 
सङ्गञ्च तव भक्तानाम् ददाति चरितं तव ॥१९॥

या शक्तिर्ह्लादिनी नाम तव चिन्मयविग्रहा । 
रसरूपा प्रेमरूपा सा पराभक्तिरुच्यते ॥२०॥

न कर्मज्ञानरूपा सा ह्यनुभूतिः परा त्वयि 
भवतोऽनुग्रहादेव प्राप्तव्या नान्यथा तु सा ॥ २१ ॥

तस्मादहं हृषीकेश प्रपन्नस्त्वां दयानिधे 
ज्ञानाद्यपेक्षां विन्यस्य भक्तिं ते प्रार्थये सदा ॥ २२ ॥

सकृद्यद्रसतृप्तस्य विषयो विरसो भवेत् 
तामेव काङ्क्ष गोविन्द भक्तिं ते रसरूपिणीम् ॥२३ ॥

सर्वेषाञ्च रसानां त्वं नायकः पुरुषोत्तमः 
तस्मात्त्वयि रते चित्ते सुखं हि परमं भवेत् ॥ २४ ॥

यस्य ते स्मरणादेव भवेद्वै चित्तविक्रिया 
रोमाञ्चाश्रूदयश्चैव स भाव इति गीयते ॥२५॥

अनिवार्यो भाव एव प्रकाशत्वं यथाप्नुयात् । 
लोकवेदपरं तद्धि कृष्ण ते प्रेमलक्षणम् ॥२६॥

यत्र वाचो निवर्तन्ते ह्यप्राप्य मनसा सह 
आनन्दः परमस्तद्धि कृष्ण ते प्रेमलक्षणम् ॥२७ ॥ 

सकृत्प्रयच्छ गोविन्द भक्तिं ते प्रेमलक्षणाम् । 
भूयो भूयः प्रार्थयेहं किङ्करस्ते कृताञ्जलिः ॥२८॥ 

नामरूपगुणानां तेऽविच्छिन्नस्मरणात्पुमान् । 
प्राप्नुयाद्दोषनिर्मुक्तो भक्तिं ते प्रेमलक्षणाम् ॥२९॥

कृपया तव गोविन्द त्वन्नामस्मरणं भवेत् 
सकृन्निषिञ्च दीनं मां कटाक्षामृतधारया

रामगोविन्दकृष्णेति हरे नारायणेति च
तव नामामृतास्वादरसिकं कुरु मां सदा ॥३१॥

हृदये तव रूपञ्च रसनायाञ्च नाम ते 
गृह्णन् सदोन्मत्तवेषः सञ्चरेयमितस्ततः ॥३२॥

एतावज्जन्मसाफल्यं मम गोपीजनप्रिय
खरविष्टोपमान् भोगानन्यान्न गणयाम्यहम् ॥३३॥

तस्मान्निर्हेतुकीं कृत्वा करुणां कमलापते 
क्षणमात्रमपि त्यक्त्वा न गच्छेर्हृदयं मम ॥३४॥

एषा हि प्रार्थना विष्णो विश्वम्भर जनार्दन 
दीनस्य रक्षितव्यस्य दासस्य तव केशव ॥३५॥

दासोऽहं दीनबन्धो त्वां प्रार्थये रचिताञ्चलिः। 
कृपया दर्शनं देहि हृदये मम सर्वदा ॥३६॥

मन्दहासेन्दुवक्त्रेण सिञ्चन् मे हृदयेऽमृतम् । 
संसारतापं शमयन् वस मे हृदये सदा ॥३७॥

शङ्खचक्रधरं देवं स्निग्धश्यामलसुन्दरम्
भवन्तं हृदयात्त्यक्तुं कथं वा शक्नुयामहम् ॥३८ ॥

मधुरं मधुरेभ्यस्त्वं सुखेभ्यश्च सुखं परम् 
त्वमेव परमानन्दस्त्वमेव मम जीवनम् ॥३९॥

नवनीरदसङ्काशं नलिनायतलोचनम् 
कृतकृत्याश्च ते धन्या ये पश्यन्ति सदाहृदि ॥४०॥

तस्माद्भवन्तं विन्यस्य हृदये मम सर्वदा 
परिचर्यां करिष्यामि भक्त्याहं भक्तवत्सल ॥४१॥

न याचेहं तृणसमान् पुरुषार्थान् जगत्पते ।
भूयो भूयः प्रार्थये त्वत्कैङ्कर्यं ननु माधव ॥४२॥

क्वचित्प्रेम्णा च पत्नीवद्वात्सल्यान्मातृवत्क्वचित् । 
दैन्येन दासवत्कृष्ण क्वचित्सख्येन मित्रवत् ॥४३॥

अद्वैतरससन्तुष्टः सोहंभावेन चक्वचित् 
भवन्तमनुगन्तास्मि त्वदीयोऽहं दयानिधे ॥४५॥

भवतः करुणारत्नात्क्रीतदासोस्मि केशव 
सत्यं सत्यं पुनः सत्यं त्वमेव मम रक्षकः 

प्रकृत्यैव नियुक्तेन कामेन हि बलीयसा 
चोदितानीन्द्रियाण्येव कर्म कुर्वन्ति केशव ॥४६॥

तत्राहङ्कारमापन्नः शरीरादिष्वबोधतः
अहं कर्तेति मन्वानः पतितोऽस्मि भवाम्बुधौ ॥४७ ॥

असमर्थोऽस्मि गोविन्द दीनोहं निजरक्षणे ।
विज्ञापयामि भवते तस्मादात्मानमीश्वर ॥४८॥

क्षराक्षरस्वरूपाय वासुदेवाय साक्षिणे
नियामकाय लोकानामात्मानं कलयाम्यहम् ॥४९॥

लौकिकं वैदिकं कर्म न जानामि जनार्दन । 
तस्माद्भवन्तं लोकानां प्रपद्ये साक्षिणं प्रभुम् ॥५०॥

श्रीनिवास दयासिन्धो शीघ्रमागच्छ केशव । 
संसारार्णवमग्नं मां समुद्धर जनार्दन ॥५१॥

हा कृष्णकरुणासिन्धो शरणागतवत्सल 
किमर्थं केशव भवान् प्रपन्नं मामुपेक्षते ॥५२॥ 

शार्ङ्गपाणे जगन्नाथ शर्वशक्रादिवन्दित 
विना भवन्तं गोविन्द कमन्यं प्राप्नुयां प्रभो ॥५३॥

हा चक्रपाणे भगवन् गजेन्द्रवरद प्रभो | 
विषण्णं रक्ष मां विष्णो विषमाचारतत्परम् ॥५४॥

स्वागतं स्वागतं कृष्ण स्वागतं पुरुषोत्तम । 
श्रुत्वा दीनं मम वचः स्वागतं करुणानिधे ॥५५॥

अपराधान्नगणयन्नागच्छार्जुनसारथे
उपायं तु न जानामि दर्शनार्थं तव प्रभो ॥५६॥

अपचारसहस्रं मे मनोवाक्कायकल्पितम् 
अत्यन्तकरुणासिन्धो क्षमस्व पुरुषोत्तम ॥५७॥

उपेक्षते यदि भ्रूणं जननी तस्य का गतिः । 
भवत्कृपालेशमात्राज्जीवितोहं जनार्दन ॥५८॥

तस्मात्कारुण्यलेशेन भवतश्चरणाम्बुजम् 
ममोत्तमाङ्गे विन्यस्य रक्ष मां करुणानिधे ॥५९॥ 

उत्सार्य हस्थो गगने संक्रन्दन् विलपाम्यहम् । 
कदा द्रक्ष्यामि भगवन् भवतो वदनाम्बुजम् ॥६०॥

संसारसिन्धौ पतितो नेतरं वेद्मि रक्षकम् 
पादावलम्बनं कुर्वन् भवन्तं प्रार्थये सदा ॥६१॥

हा कृष्ण भगवन् विष्णो रक्ष रक्ष जनार्दन । 
अव्याजकरुणायुक्तोस्यपराधान् क्षमस्व मे ॥६२॥

वासुदेव जगन्नाथ दीनबन्धो दयानिधे | 
अनन्त सच्चिदानन्द पाहि मामपराधिनम् ॥६३॥

भवतः पादुकायुग्मे भगवन् विनिधेहि माम् । 
भक्तिं परां प्रदाय त्वं पाहि मां पुरुषोत्तम ॥६४॥

विराट्स्वरूप विश्वात्मन् विष्णो विश्वनियामकः। 
विराजितचतुर्बाहुशङ्खचक्रगदाधर ॥६५॥

अनन्ताच्युत गोविन्द कल्याणगुणसागर 
आदिमध्यान्तरहित द्वारकानगरप्रिय ॥६६॥

वैकुण्ठनाथ श्रीनाथ गोपीनाथ जनार्दन 
गोविन्द करुणासिन्धो रक्ष मां शरणागतम् ॥६७॥

तुलसीगन्धसंयुक्त ध्रुवप्रह्लादवन्दित
मन्दस्मितमुखाम्भोज मेघश्यामलसुन्दर ॥६८॥

सुदर्शनास्त्र सन्दग्धदुर्वासः परिसान्त्वक 
अम्बरीषपरित्राण प्रभो भक्तकुतूहल ॥६९॥

दामोदर दयासिन्धो दिव्यमङ्गलविग्रह 
कोदण्डपाणे सर्वज्ञ कटाक्षं कुरु मे सदा ॥७०॥

ब्रह्मास्त्रदग्धगर्भस्थपरीक्षिदभिरक्षक 
भीष्मप्रतिज्ञासन्तुष्ट किमर्थं मामुपेक्षसे ॥७१॥

विधिर्निषेधो नास्तीति भवत्यात्मनिवेदने । 
विभीषण इव स्वामिन् विश्वासेन भजाम्यहम् ॥७२॥

तथापि मां दयासिन्धो दरिद्रं किमुपेक्षसे । 
वासुदेव जगन्नाथ कुचेलपृथुकप्रिय ॥७३॥

न कामये स्त्रियं विद्यां भोगानन्यांश्च राघव । 
भवद्ध्यानं भवतु मे जाग्रत्स्वप्नसुषुप्तिषु 

सर्वलोकशरण्य श्रीशेषाद्रिशिखरप्रभो 
अभयं देहि गोविन्द मह्यं दीनाय माधव ॥७५॥

प्रपन्नं रक्ष मां देव प्रभो वेङ्कटनायक
भवद्गतं जीवितं मे शरणागतवत्सल ॥७६॥

सिञ्चन् सिञ्चन्नश्रुधारां दीर्घनिःश्वासपूर्वकम् ।
कदा भवेयं मग्नोहं भवतः प्रेमसागरे ॥७७॥

कदा संसारदाहं मे शमयन्नागमिष्यसि
कदा संश्लिष्य मां नाथ सानुरागोऽभिवक्ष्यसि ॥७८॥

नारायण हृषीकेश वासुदेव हरे हरे 
नरसिह्म जगन्नाथ रक्ष मां पुरुषोत्तम ॥७९॥

संसारार्णवमग्नं मां समुद्धर जनार्दन 
शीघ्रमायाहि गोविन्द भक्तरक्षापरायण 

कृष्ण कृष्ण महायोगिन् गोपीजनमनोहर । 
स्वामिन्नागच्छ शीघ्रं मे पाहि मां शरणागतम् ॥८१॥

त्वां विना मे गतिर्नास्ति त्वमेव शरणं प्रभो । 
अनाथं दासमाधेहि निष्किञ्चनजनप्रिय ॥८२॥

दानव्रततपोहोमजपैर्नाहं तु संस्कृतः 
निर्हेतुकीं कृपां कृत्वा रक्षमां दीनवत्सल ॥८३॥

माता पिता त्वमेवासि गुरुर्बन्धुस्त्वमेवच । 
अहं यन्त्रो हृषीकेश त्वं यन्त्री किल केशव ॥८४॥

एवं दुःसहमालापं किं न जानासि माधव ।
वैनतेयभुजारूढ इहायाहि जनार्दन ॥८५॥

बृन्दावनान्तसञ्चार वेणुगानमनोहर |
श्यामसुन्दर गोविन्द गोवर्धनधर प्रभो ॥८६॥

वासुदेव हरे कृष्ण भीष्ममुक्तिप्रदायक 
कोटिमन्मथलावण्य गोपीजनमनोरम ॥८७॥

मयूरबर्हमकुट पीताम्बरधर प्रभो 
श्रीदामोत्सङ्गशयन बलभद्रसहोदर 

यमुनातीरसञ्चार निकुञ्जगृहकोकिल 
ब्रह्मरुद्रादिसंसेव्य राधाकान्त हरे हरे ॥८९॥

नमः परमकल्याण नमस्ते पार्थसारथे 
सङ्कर्षण नमस्तेस्तु सर्वलोकेश्वरेश्वर 

गुणदोषौ न गणयन्ननुगृह्णीष्व मां प्रभो 
सर्वधर्मान् परित्यज्य त्वामेव शरणङ्गतः ॥९१॥

अवश्यं रक्षितव्योऽहं भवता करुणानिधे 
अनन्यनिष्ठां गतवान् गृह्णामि चरणौ तव ॥९२॥

हा कृष्ण हा रमानाथ भक्ताकर्षणतत्पर 
हा जनार्दन हा नाथ किमर्थं मामुपेक्षसे ॥ ९३ ॥

शङ्खचक्रगदापाणे शरणागतवत्सल
सत्यं सत्यं पुनः सत्यं त्वमेव शरणं प्रभो ॥९४ ॥

एवमाक्रन्दितं वाक्यं श्रुत्वापि मधुसूदन
कथं तिष्ठसि तूष्णी त्वं दीनाक्रन्दनमोचन ॥९५॥

धनदारगृहप्रेष्ठान् लौकिकीर्वैदिकीः क्रियाः । 
निवेदयामि भवते आत्मानञ्च सुनिर्भरम् ॥९६॥

इति सर्वसुनीचं मां ज्ञात्वात्मानं महेश्वर 
निवेदयामि सर्वस्वभावेन पुरुषोत्तम ॥९७॥

एवं निक्षिप्य भगवन्नात्मरक्षाभरं त्वयि 
निर्भयो निर्भरो लोके निश्चिन्तश्चास्मि केशव ॥९८ ॥

आत्मानमेवं निक्षिप्य वासुदेवपदाम्बुजे 
त्यक्तसर्वाभिमानश्च कृष्णध्यानपरो भवेत् ॥९९॥ 

एवं सङ्कीर्तितं कृष्णप्रेमिणा सुखवर्धनम् 
दण्डवत्प्रणमेद्भक्त्या पठन्नात्मनिवेदनम्

इति श्रीभगवन्नामबोधेन्द्रचरणारविन्दमधुपेन श्रीकृष्णप्रेमिमहाप्रभुणा विरचितं आत्मनिवेदनस्तोत्रं संपूर्णम् ॥ 
श्रीभक्तकोलाहलार्पणमस्तु 
हिन्दोलम् - आदि

पूजां स्वीकुरु पुण्यश्लोकः 
पुराणपुरुष गोपीनायक ॥ पू ॥

आलय सुन्दरे मम गात्रे 
आसीनो भव परमपवित्रे ॥ पू ॥

नवभक्तिरत्नकचितं मामकं 
हृदयमणिपीठं सगृहाण ।
नयनगलितेन बाष्पोदकेन 
पाद्यं स्वीकुरु पद्मारमण ॥ पू ॥

प्रेमानुभव परिमलयुक्तां 
पुलकावलिमेव पुष्पमालाम् ।
भावरसमेव भक्ष्यविशेष 
स्वीकुरु देव भैष्मीरमण ॥ पू ॥

निर्मलदिव्यज्ञानप्रकाशं 
नीराजनमिदं स्वीकुरु देव ।
निरवधिसुखदं प्रेमप्रलापं 
निर्दोषं स्तवं शृणु माधव ॥ पू ॥


४५. भैरवी - आदि

तव चरणाम्बुजमेव सदाहं ।
शरणं प्रपद्ये श्रीरङ्गेश ॥ तव ॥

भवपद्मासनपाकशासनादि- ।
सुरगणसेवित सुन्दरचरण ॥ तव ॥

दीनं ज्ञानशून्यं जाति-
हीनं किरातराजमुपेत्य ।
एणविलोचनां जानकीं पश्ये-
त्यानन्दयसि तमालिङ्गय ॥ तव ॥

पार्थं पालितप्रतिज्ञं कर्तुं
सार्थं तेन द्विजेन गत्वा ।
तीर्थपाद त्वं परमं स्वपद-
मार्तिं हृतवान् पुत्रान् दत्वा ॥ तव ॥

मकरनिपीडितमत्तगजेन्द्र
मुखरितनामकीर्तनं श्रुत्वा ।
सुखकर प्रेम्णा रक्षितवानसि
स्वकरेणैव करिकरं गृहीत्वा ॥ तव ॥

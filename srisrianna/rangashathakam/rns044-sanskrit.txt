४४. सुरुटि - आदि

देहि मे सद्बुद्धि रङ्ग ।
पाहि मां मन्दबुद्धिम् ॥ दे ॥

काञ्चने प्राप्ते लोष्टबुद्धिं अन्य-
कामिनीषु तथा मातृबुद्धिम् ।
कीर्तिलाभे गरल बुद्धिं तव
कीर्तनरसे त्वमृतबुद्धिम् ॥ दे ॥

अन्यगुणेषु सुमुखबुद्धिं तथा
आत्मगुणेषु विमुखबुद्धिम् ।
अन्यदेवेषु अलक्ष्यबुद्धिं तथा
आत्मदेवे त्वयि लक्ष्यबुद्धिम् ॥ दे ॥

पारमेष्ठ्येपि फल्गुबुद्धिं त्वयि
प्रेमभक्तौ परमार्थबुद्धिम् ।
भगवति त्वयि परत्वबुद्धिं तथा
भागवतेषु बन्धुबुद्धिम् ॥ दे ॥

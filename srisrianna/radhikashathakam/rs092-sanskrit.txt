९२.मोहनम्-आदि 
स्वागतं स्वागतं स्वागतम् 
सारसगामिनि सरसमृदुवाणि ॥ स्वा ॥

नागसमानश्यामलवेणि 
नलिनमालिनि नित्यकल्याणि ॥ स्वा ॥

शारदचन्द्रकोटिसमान
सौभगशीतलसुन्दररूपिणि 
नारदतुम्बुरुवीणागान
मधुरमधुरमधुरस्वभाविनि ॥ स्वा ॥

नीलदुकूलावेष्टितकटितट
विलसितमणिमयकाञ्चीधारिणि 
पीतकौशेयविरचितसुन्दर
कञ्चुकनिबद्धहेमकुंभस्तनि ॥ स्वा ॥

कृष्णचकोरमानसरजन
पूर्णशशाङ्कशीतलवदने 
कृष्णप्रेमवितरणचतुर
कोकिलकोमलमधुरवचने ॥ स्वा ॥

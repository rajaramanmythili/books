अन्योन्यसंश्लिष्टभुजौ निमील -
न्नेत्रौ च वक्षःस्थलसङ्गसौख्यौ ।
अन्योन्यदिव्याङ्गसुलब्धसङ्गौ
पश्यामि राधारसिकौ निकुञ्जे ॥

63. आभेरी/आभोगि - आदि
क्रीडति कदम्बमूलेश्रीमिथुनम् ॥ क्री ॥

परस्परभूषणालङ्काररसिकम्
परस्परभाषणमाधुर्यभावुकम् ॥ क्री ॥

परस्परबहुविधपरिहासरतम्
परस्परप्रणयकेलिविशारदम् ॥ क्री ॥

परस्परप्रेमानुभवविमुग्धम्
परस्परप्रेमपाशनिबद्धम् ॥ क्री ॥


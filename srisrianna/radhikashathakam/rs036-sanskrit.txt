३६. यमुनाकल्याणि - आदि

अद्यैव सुदिनं मन्ये ।
सद्य एव हरिरायास्यति सखि ॥ अ ॥

अनुनय विनयैर्ललिता सरसं ।
आनेष्यति किल गोकुलेशम् ॥ अ ॥

आनय किसलयकुसुमफलादिकं
अलङ्कुरु मञ्जुळवञ्जुळकुञ्जम् ।
आहर शयनचेलमपि परिमल-
युक्तं कलय मणिमयमञ्जम् ॥ अ ॥

मृगमदतिलकं मलयजपङ्कं
अलक्तकमपि त्वमत्र निधेहि ।
मुकुरं विमलमपि ताम्बूलं
मधुरं दुग्धमपि देहि ॥ अ ॥

प्रियविरहेण चिरं परितप्तां
वक्ष्यति किं मां वनमाली ।
प्रेमसंपूरितसान्त्वनमुग्धां
करिष्यति किं मां गुणशाली ॥ अ ॥


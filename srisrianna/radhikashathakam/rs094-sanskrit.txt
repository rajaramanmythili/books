९४. श्रीराग: - आदि
युगलब्रह्मविवाहं कर्तुं
ब्रह्मा चक्रे पूर्वं तपः ।
यमुनातीरे कुञ्जकुटीरे
भगवान् चक्रे फलितं तपः ॥ शो ॥

शोभनं राधामाधवयोः ॥ शो ॥

राधा गोपीजनसमवेता
योगबलेन गृहं निर्माय ।
रेमे रसिकवरेण समेता
भक्तजनानां कल्याणाय ॥ शो ॥

सकलामरनरकिन्नरचारण -
मुनिगणसेवितपरिषन्मध्ये ।
श्यामलरूपः पाणिग्रहणं
चक्रे देव्याः शुभपद्ये ॥ शो ॥

विधिना गान्धर्वेण विवाहं
कृत्वा कुञ्जकुटीरे हरिः ।
विरचितप्रेमकेलिरसो
विजयते वृषभानुकुमार्या शौरिः ॥ शो ॥

७९.मध्यमावती-आदि 
ललितवसन्ते बन्दावनान्ते 
ललनाबृन्दे ललति मुकुन्दः ॥ ल ॥

चलिततरङ्गकरतलगलित-
मौक्तिकबिन्दुमण्डितयमुना-
वलितमहीरुहनिवसत्कोकिल-
कूजितविमलकीर्तिरधुना ॥ ल ॥

मन्दमन्दमलयमारुता-
नन्दितलतिकावेणीविकसित
कुसुमपटलपरिमलमोहित-
मधुपमनोज्ञगीतमुखरिते ॥ ल ॥

नन्दनन्दनागमननिरीक्षण-
जातकुतूहलगोपीमण्डल
धावनसमयशिजितनूपुर-
नादालङ्कृतगोवर्धनतटे ॥ ल ॥

प्रेमिकचरणचुम्बनसौख्या-
नुभवमोहितहरिणीमण्डल-
निर्मलप्रेमलीलारसवर-
निमग्नकृष्णसारनिकरालङ्कृते ॥ ल ॥

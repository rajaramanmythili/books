राकाचन्द्रविभूषिते च गगने
देवीकरप्रच्युतैः
आकीर्णे कुसुमैः कलिन्दतनया -
तीरे जगन्मोहनः ।

राधायाः करपङ्कजं करतले
नापीडयन् सादरं
रासे नृत्यति गोपिकानयनयो -
रानन्दसंवर्धनः ॥

७९. मध्यमावती - आदि
चलिततरङ्गकरतलगलित -
मौक्तिकबिन्दुमण्डितयमुना -
वलितमहीरुहनिवसत्कोकिल -
कूजितविमलकीर्तिरधुना


ललितवसन्ते बृन्दावनान्ते
ललनाबृन्दे ललति मुकुन्दः ॥ ल ॥


मन्दमन्दमलयमारुता -
नन्दितलतिकावेणीविकसित -
कुसुमपटलपरिमलमोहित -
मधुपमनोज्ञगीतमुखरिते


ललितवसन्ते बृन्दावनान्ते
ललनाबृन्दे ललति मुकुन्दः ॥ ल ॥


नन्दनन्दनागमननिरीक्षण -
जातकुतूहलगोपीमण्डल -
धावनसमयशिञ्जितनूपुर -
नादालङ्कृतगोवर्धनतटे


ललितवसन्ते बृन्दावनान्ते
ललनाबृन्दे ललति मुकुन्दः ॥ ल ॥


प्रेमिकचरणचुम्बनसौख्या -
नुभवमोहितहरिणीमण्डल -
निर्मलप्रेमलीलारसवर -
निमग्नकृष्णसारनिकरालङ्कृते


ललितवसन्ते बृन्दावनान्ते
ललनाबृन्दे ललति मुकुन्दः ॥ ल ॥
३१. सावेरी - आदि

कथं मम लभ्यं गोविन्ददास्यम् ॥

कमलासनशिवसनकादिभिरपि ।
यद्दुर्लभमिति कथितं मुनिभिः ॥ क ॥

ध्वजवज्राङ्कुशरेखाललित-
चरणाम्बुजमहं वीक्षे नु कदा ।
व्यजनवीजनप्रमुखं तदुप-
चारमहं करिष्ये नु कदा ॥ क ॥

तत्करकमलस्पर्शविमुग्ध-
हृदयानुभविष्यामि कदा ।
प्रणयनिरीक्षणमधुरमृदुहास
सुन्दरवदनं द्रक्ष्यामि कदा ॥ क ॥

प्रेमरसामृतनिभृतसल्लापैः
क्षणमिव रजनीं नेष्यामि कदा ।
फलकुसुमाद्युपहारान् मुहुरपि
प्रणयवचनैर्दास्यामि कदा ॥ क ॥


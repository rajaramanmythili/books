9. சிற்றிற் பருவம் - 7
ராகம்: கானடா - தாளம்: ஆதி

அழகுத் தாமரை விழியாலே
	அடிமை கொண்டு எம்மையுனக்கு 
அன்றே விலைசீட்டெழுதியதால் 
	ஆணை மீறத் திறனற்றோம்!

இழையும் பதமலர் முடிசூட 
	இமையவர் கூட்டம் காத்து நிற்க 
ஏழைச்சிறுமியர் முன் வந்து 
	ஏனோ நட்டம் பயில்கின்றாய் ?

மழவிடையின் இளநடை கொண்டு 
	மால் செய் குறுநகை இதழ் அமர 
மனை கோலிடு மெம்மிடை வந்து 
	மணல் வீடிதனை சிதைக்கின்றாய் !

பழமறை தேடியும் காணாத 
	பதுமச் சிற்றடி மலராலே 
பிறவிப் பிணி சாடுதலல்லால் 
	ப்ரேமிக சிற்றில் சிதையேலே !
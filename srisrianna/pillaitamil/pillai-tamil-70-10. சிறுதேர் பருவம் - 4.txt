10. சிறுதேர் பருவம் - 4
ராகம்: காபி - தாளம்: ஆதி

ஆயர் மனைமுற்றம் புகுந்து 
	மாயத்தனங்கள் பல செய்து 
எட்டா உறியில் தொங்கும் தயிர் 
	சட்டிக்கலயம் உருட்டியவா 

சீற்றம் கொண்ட இந்திரனால் 
	தூற்றல் தூணாய் மழை பொழிய 
கோகுலம் காக்கும் ஆசையினால் 
	குன்றை குடையாய் உருட்டியவா 

சமரில் பந்து ஜனம் கண்டு 
	சலித்தே விஜயன் வில் நழுவ 
பவளத்திருவாய் அமுதீந்து 
	பார்த்தான் தேரை உருட்டியவா 

கீர்த்தன கோஷம் கொடியாக 
	கிளியின் சொல்மணி தேராக 
அடியவர் சரிதம் அச்சாக 
	அண்ணா சிறுதேர் உருட்டுகவே!! 
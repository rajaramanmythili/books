५. केदारम् - आदि
हरिचरणाङ्कितसिकतासमावृत -
पुलिनालङ्कृतयमुनावलिते ।
हरिणमयूरकोकिलकलहंस -
गोगोवत्सशुकादिकललिते ॥
वासो भवतु मे बृन्दावने सततम् ॥ वा ॥
शिञ्जितनूपुरमञ्जुळचरण -
सुन्दरवल्लववनितागीते ।
रञ्जितमधुरमुरलीमोहन -
गानामृतरसवर्षणशीते ॥ वा ॥
वासो भवतु मे बृन्दावने सततम् ॥ वा ॥
विधिनिषेधविरहितप्रणय -
क्रीतगोविन्दपरिरब्धे ।
विधिरुद्रादिविस्मयरसद -
विलासप्रेमिकस्मरणविमुग्धे ॥ वा ॥
वासो भवतु मे बृन्दावने सततम् ॥ वा ॥
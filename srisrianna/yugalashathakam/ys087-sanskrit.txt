८७. रीतिगौळ - आदि
कलयसि किं मयि करुणाम्
कमलनयन कल्याणवितरण ॥ क ॥

चन्द्रावळीव सुन्दरी नाहम्
चम्पकवल्लीव चपला नाहम् ॥ क ॥

भद्रेवापि च भव्या नाहम् 
चित्रेव च कञ्जनेत्रा नाहम् ॥ क ॥

तुङ्गविद्येव सङ्गीतज्ञा नाहम् ।
इन्दुलेखेव चन्द्रमुखी नाहम् ॥ क ॥

रङ्गदेवीव रसिका नाहम् ।
रसमञ्जरीव रसदा नाहम् ॥ क ॥

ललितेव गुणललिता नाहम् 
विनतेव सुरवनिता नाहम् ॥ क ॥

विशाखेव रतिविशेषा नाहम् 
वसुधेव रसभरिता नाहम् ॥ क ॥

बृन्देव परमानन्दा नाहम्
पद्मेव च प्रेममुग्धा नाहम् ॥ क ॥
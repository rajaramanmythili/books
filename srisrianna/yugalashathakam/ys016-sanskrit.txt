१६. माण्डू - आदि
रसिक किशोरी पुष्पं भवति
राधारमणो भ्रमरो भवति ॥ स ॥

सर्वं युगलप्रेममयम्
सरसं बृन्दारण्यमिदम् ॥ स ॥

नन्दकिशोरो वृक्षो भवति
ललितकुमारी लतिका भवति ॥

मेघश्यामो मेघो भवति
राधा विद्युल्लेखा भवति ॥ स ॥

गोपीनाथश्चन्द्रो भवति
गोपकुमारी कुमुदं भवति ॥ स ॥

गोपालोऽयं वृषभो भवति
भानुकुमारी धेनुर्भवति ॥ स ॥

गोविन्दोपि गोपो भवति
कोमलवल्ली गोपी भवति ॥ स ॥

कृष्णो राधाहृदयं भवति
राधा कृष्णहृदयं भवति ॥ स ॥

राधामाधवयुगलप्रेम -
वर्णनमिह किल परं धाम ॥ स ॥

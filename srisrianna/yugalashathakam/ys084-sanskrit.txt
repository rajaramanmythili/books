८४. खरहरप्रिया - आदि

चन्द्रसमानसुन्दरमुख ।
मन्दहासजनितानुराग ॥ च ॥

चन्द्रावलीचारुकराङ्गुलीरणित-
वीणारसिक वेणुरसिक ॥ च ॥

मधुकररसितमकरन्दयुत-
कुसुमसुगन्धकुञ्जनिवास ।
मलयमारुतगलितदुकूल
राधावदनदर्शनहास ॥ च ॥

मुद्रिकालङ्कृतमृदुतराङ्गुली-
पङ्क्तिकाप्रकटितताल ।
मन्मथकोटिमनोज्ञकलेबर
मदनमोहन मेघश्यामळ ॥ च ॥

सरससङ्गीतरसिकविशाखा-
हृदयानन्दनलावण्य ।
सरसिजनयन सद्गुणपूर्ण
पद्मारमण प्रेमिकमान्य ॥ च ॥


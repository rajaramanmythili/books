९४. हिन्दोलम् - आदि
बृन्दावनकुञ्जनिलये राधे
पाहि मां करुणालये ॥ बृ ॥

मन्दहासातिसुन्दरवदने
नन्दकिशोरहृदयानन्दने ॥ बृ ॥

कालिन्दीपुलिनकृतविहरणे 
कनककिङ्किणिभूषितचरणे ।
कज्जलनीलिमकमलविलोचने
कटितटशोभितकाञ्चीभूषणे ॥ बृ ॥

मङ्गळकरबहुमधुरस्वरूपिणि
महनीयसज्जनमहितप्रभाविनि ।
मधुकरपुञ्जोपमनीलवेणि 
मधुरमधुरमञ्जुळभाषिणि ॥ बृ ॥

भावुकप्रेमिकभावितरूपे
परमदयाकुललोचनशोभे
प्रकटितप्रणयमिथ्याकोपे
ब्रह्मनिष्ठहृदयाङ्गणदीपे ॥ बृ ॥
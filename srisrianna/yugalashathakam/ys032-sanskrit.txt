३२. शेजुरुट्टी - रूपकम्म्

वल्लवीकुचकुम्भकुङ्कुम-
पङ्किलारुणवक्षसम् ।
पल्लवारुणपादपङ्कज-
विद्धशकटराक्षसम् ॥ भा ॥

भावयामि नन्दबालम् ।
भामिनीमण्डललोलम् ॥ भा ॥

मल्लिकादिसुममालिका-
शोभितासितकुन्तलम् ।
मकराकृतिमणिकुण्डल-
चुम्बितातुलकपोलम् ॥ भा ॥

कनकाम्बरपरिवेष्टित-
कटिशोभितकिङ्किणम् ।
करपङ्कजदलभूषित-
नवरत्नकङ्कणम् ॥ भा ॥

अधरामृतपरिपूरित-
मुरलीरवरसिकम् ।
अमलाशयमुनिमानस-
हरमच्युतमनघम् ॥ भा ॥

वृषभानुकुलवारिधि-
भवपूर्णचन्द्रिकया ।
विहरन्तमिह प्रेम-
विमुग्धराधिकया ॥ भा ॥


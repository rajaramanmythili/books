७५. नीलाम्बरी - आदि
मन्दसमीरे यमुनातीरे
नन्दकुमारो गुणशाली ।
कुञ्जकुटीरे प्रेमविहारे
शेते सखि श्रीवनमाली ॥

विरहितखेदा सखीजनहिता
राधा श्लिष्यति दक्षिणबाहुम् ।
मनसिजतन्द्रा सद्गुणसान्द्रा
चन्द्रा श्लिष्यति वामबाहुम् ॥

सरसविनोदा सुन्दरी ललिता
कलयत्यङ्केनोपधानम् ।
मुखजितराका सापि विशाखा
रचयति मृदुपदलालनम् ॥

महिलालोलो मेघश्यामळो
मिथ्यास्वापो विरमति ।
प्रमदामण्डलमहितोपि हरिः
प्रेमिकः पद्मां स्मरति ॥
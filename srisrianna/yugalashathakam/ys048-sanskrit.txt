४८. सौराष्ट्रम् 
विहरति बृन्दारण्यनिकुञ्जे 
श्रीव्रजराजसुते प्रियया
विरमति कुञ्जद्वारे गोपी- 
जनपरिवारे त्रपया ॥ 
रमयति चम्पकवल्ली श्रीयुगलम् ॥ र ॥
शीतलवाते सुदिनविभाते
राधां रतिरणकेलिश्रान्ताम् 
शिथिलितवसनां परिहृतभूषणां
कलयति पूर्वं यथा कान्ताम् ॥ 
रमयति चम्पकवल्ली श्रीयुगलम् ॥ र ॥
रतिरणश्रान्ते राधाकान्ते
दयया मधुरं पानं दिशति
राधा तामपि माधवप्रेम-
विमुग्धां सदयं निरीक्ष्य रसति ॥
रमयति चम्पकवल्ली श्रीयुगलम् ॥ र ॥
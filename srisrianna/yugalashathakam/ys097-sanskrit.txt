९७. सावेरि - आदि

तव कटाक्षेण सर्वं परिपूर्णम्
नवघनश्याम राधारमण ॥ तव ॥

भवब्रह्मादिसुरगणमान्योहम् ।
भुवनत्रयेपि धन्योहम् ॥ तव ॥

शुकसनकादिभागवतार्चित-
सुन्दर चरण सुकुमार ।
शारदचन्द्रकोटिसमान-
वदन नवमन्मथाकार ॥ तव ॥

वंशीगानविनोदविलास
वदनविराजितमृदुहास ।
वनमालाधर गोकुलवास
व्यत्यस्तपाद गोवर्धनेश ॥ तव ॥

अप्राकृतं तव सौन्दर्यं
अनिर्वचनीयं तव सौकुमार्यम् ।
अपरिमितं तव कारुण्यं
अप्रमेयं तव प्रेमलावण्यम् ॥ तव ॥


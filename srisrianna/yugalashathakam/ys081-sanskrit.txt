८१. काम्बोज - त्रिपुट
मत्तगजेन्द्रगमन
मुग्धगोपवधूरमण ॥ म ॥

सिद्धविद्याधर किन्नर गन्धर्व- 
सुरसन्दरीगणमनोहर ॥ म ॥

मुरलीवादनसमयसारस्य- 
मोहनमृदुहासं तव मुखम् 
महिला कापि पश्यति यदि
मदनतापेन मुह्यति सातङ्कम् ॥ म ॥

श्रीवनगमनसमयकुतूहल- 
सञ्जातनवीनसौन्दर्यं ते मुखम् ।
सुन्दरी कापि पश्यति यदि 
स्मरति नैव सदने पाकम् ॥ म ॥

भुवनमोहननटनसमय-
भावपरिपूर्णं तव मुखम् 
भामिनी कापि पश्यति यदि
भर्तुरङ्केपि लभते न सुखम् ॥ म ॥

कुञ्जगृहान्तरकेलिसमय-
कान्तालोकनकमनीयं ते मुखम् ।
कामिनी कापि पश्यति यदि
रतिरसवञ्चिता लभते दुःखम् ॥ म ॥

प्रमदामण्डलपरिहाससमय-
प्रणयपरिपूर्णं तव मुखम् 
प्रमदा कापि पश्यति यदि
भ्रमन्ती वने त्वां प्राप्तुं प्रेमिकम् ॥ म ॥
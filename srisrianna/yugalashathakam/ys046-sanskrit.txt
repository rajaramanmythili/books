४६. श्रीरञ्जनी- आदि
कूजति मुरली मधुरं श्रीवने ॥ कू ॥

राजति व्रजराजबिम्बाधरपुटे 
राजितराधाधररसप्रकटे ॥ कू ॥

नवनवमणिमयकङ्कणशोभित- 
नलिनसमारुणहरिकरलालिता ।
नन्दनन्दनहृदयविमोहन-
नानारसयुतराधापहृता ॥ कू ॥
कूजति मुरली मधुरं श्रीवने ॥ कू ॥
गृहकर्मरतगोकुलगृहिणी- 
हृदयविमोहनलीलाचतुरा 
गृहगृहिणीसुतविरक्तमुनीन्द्र-
कृतबहुविधनियमतपोहरा ॥ कू ॥
कूजति मुरली मधुरं श्रीवने ॥ कू ॥
कदाचिज्जठरपिठरे निहिता
कदाचित्कनकवसने पिहिता
कदाचित्कपोलमुकुरे विहिता
कदाचित्प्रेमिकस्पर्शविमोहिता ॥ कू ॥
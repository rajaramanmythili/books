३४. तोडी - आदि

विजितेन्द्रियमुनिजनगणविनुत-
विधिरुद्रादिकसुरगणदुर्लभा ।
विजितमनोभवभावसुखप्रद-
राधावीक्षणलक्ष्यजनसुलभा ॥ रा ॥

राजति मम हृदये माधवमाधुरी ॥ रा ॥

निजरसलेशतृणीकृतत्रिभुवन-
साम्राज्यसुखस्वर्गापवर्गा ।
निजपरिरम्भणचुम्बनविलुठन-
निधुवनमोहितमानसमार्गा ॥ रा ॥

मनसिजबाहुस्तम्भनवीर्य-
सुन्दरभ्रूभङ्गवशीकृतभक्ता ।
मङ्गळकररमणीयसङ्कीर्तन-
पूजितप्रेमिकलालनमत्ता ॥ रा ॥


३४. तोडी - आदि
विजितेन्द्रियमुनिजनगणविनुत -
विधिरुद्रादिकसुरगणदुर्लभा ।
विजितमनोभवभावसुखप्रद -
राधावीक्षणलक्ष्यजनसुलभा ॥
राजति मम हृदये माधवमाधुरी ॥ रा ॥
निजरसलेशतृणीकृतत्रिभुवन -
साम्राज्यसुखस्वर्गापवर्गा ।
निजपरिरम्भणचुम्बनविलुठन -
निधुवनमोहितमानसमार्गा ॥
राजति मम हृदये माधवमाधुरी ॥ रा ॥
मनसिजबाहुस्तम्भनवीर्य -
सुन्दरभ्रूभङ्गवशीकृतभक्ता ।
मङ्गळकररमणीयसङ्कीर्तन -
पूजितप्रेमिकलालनमत्ता ॥
राजति मम हृदये माधवमाधुरी ॥ रा ॥
३. मोहनम् - आदि

मानस सञ्चर सानन्दम् सततं ।
भावुकलोके स्वच्छन्दम् ॥ मा ॥

कलिमलरहितप्रेमसंपूरित-
भावनाभुवने बृन्दावने ।
कवितारसपरिपूरितयमुना-
वलिते चिन्तामणिसदने ॥ मा ॥

स्फटिकमणिप्रभगोपनितम्बिनी-
प्रकटितनानाकेलिविलासे ।
स्फुटकमलायतहृदयनिकुञ्ज-
घटितमिथुनकलाविहासे ॥ मा ॥

रतिरसरञ्जितप्रेमिकजनगण-
मोहनमुरलीगानविनोदे ।
रमणीमण्डलचुम्बितगण्ड-
हरिपरिरम्भणजनितोन्मादे ॥ मा ॥
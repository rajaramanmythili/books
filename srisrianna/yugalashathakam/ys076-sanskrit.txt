७६. माण्डू - आदि
पद्मया पद्मवदनं पूजयति ।
वैजयन्त्या वक्षःस्थलं पूजयति ॥ पू ॥

पूजयति राधा भुवनैकसुन्दरम् ॥ पू ॥

चम्पकया भुजयुगलं पूजयति ।
माधविकया मृदुहृदयं पूजयति ॥ पू ॥

पूजयति राधा भुवनैकसुन्दरम् ॥ पू ॥

मल्लिकया धम्मिल्लं पूजयति ।
मालत्यापि मौलिं पूजयति ॥ पू ॥

पूजयति राधा भुवनैकसुन्दरम् ॥ पू ॥

बृन्दया पादारविन्दं पूजयति ।
कमलया करकमलं पूजयति ॥ पू ॥

पूजयति राधा भुवनैकसुन्दरम् ॥ पू ॥

एवं कुसुमार्चनव्याजेन ।
संयोजयति सखीगणं प्रेमिकेण ॥ पू ॥

पूजयति राधा भुवनैकसुन्दरम् ॥ पू ॥
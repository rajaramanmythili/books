९०. वसन्ता - आदि
शृणु सखि निकुञ्जरहस्यम्
श्रुत्वा त्वं कुरु दास्यम् अथवा लास्यम् ॥

रसिकमनोहरी कृशाङ्गी सुन्दरी 
प्रविशति कुञ्जं सुकुमारी 
कुञ्जविहारी मुरलीधारी
क्रीडति तया मुरारिः ॥ शृणु ॥

किसलयशयने कलितोपधाने
विलसति गोपीरमणे
मृदुलकपोले कुण्डललोले
चुम्बति सापि अनुकूले ॥ शृणु ॥

कुङ्कुमपङ्के कुचतटरङ्गे
नृत्यति श्यामसुन्दराङ्गे
मीलति नयनं कज्जलमलिनं
तस्याः प्रेमपरिपूर्णम् ॥ शृणु ॥
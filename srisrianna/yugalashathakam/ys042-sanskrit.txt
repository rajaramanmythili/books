४२. सामा- आदि
कुञ्जकुटीरे विहर 
सुन्दर भृङ्ग ॥ कु ॥

मालतीमल्लिकावल्लरीवलिते
फुल्लदलान्वितपुष्पललिते ॥ कु ॥
मारुतरसितमकरन्दगन्धे
मदनमनोहरवनिताबृन्दे ॥ कु ॥

कुञ्जकुटीरे विहर 
सुन्दर भृङ्ग ॥ कु ॥
वनमालाङ्कितहरिवक्षःस्थले
विहर किशोर्याः कुटिले कुन्तले ॥ कु ॥

कुञ्जकुटीरे विहर 
सुन्दर भृङ्ग ॥ कु ॥
गायति माधवे गान्धर्विकया
गानमनुसर झङ्कारकलया ॥ कु ॥

कुञ्जकुटीरे विहर 
सुन्दर भृङ्ग ॥ कु ॥
गोकुलनारीनयनवञ्चितः 
कोपं मा कुरु प्रेमानुरञ्जितः ॥ कु ॥

कुञ्जकुटीरे विहर 
सुन्दर भृङ्ग ॥ कु ॥
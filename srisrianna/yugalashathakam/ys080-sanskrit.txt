८०. मलयमारुतम् - आदि

जगन्मोहनसुन्दराकार ।
जार चोर सुकुमार ॥ ज ॥

सुखवर्धनमृदुवचन ।
सुदतीहृदयरञ्जन ॥ ज ॥

मलयमारुतचञ्चलदुकूल
मणिमयकनकमकरकुण्डल ।
मल्लिकालङ्कृतकुटिलकुन्तल
मन्मथमन्मथ मुरलीलोल ॥ ज ॥

राकाचन्द्ररञ्जितरजनी-
राजितरविसुतारम्यपुलिने ।
रमणीशतपरिसेवितया
राधया रंमसे रसिकशिखामणे ॥ ज ॥

प्रेमसंपूर्ण कोमलवचन-
सुधारससुखिता सखी ललिता ।
श्यामसुन्दर तव मुखलावण्य-
शोभया शोभिता तिष्ठति विनता ॥ ज ॥


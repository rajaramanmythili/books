६०. प्याकट - आदि
विफलोयं मम परिश्रमः
विफलोयं मम त्वयि कामः ॥ वि ॥

किं फलं वनभ्रमणेन
किं फलमभिसरणेन ॥ वि ॥

फलकाले तरुभञ्जनमिव
भोजनकाले पाकदोष इव 
कुञ्जे तवालिङ्गनकाले
कुटिलस्तव बन्धुरायाति सुशीले ॥ वि ॥

राधे याहि त्वं भवनं
अहमपि यामि यमुनावनम् 
कुरु मे दीनस्य सदा स्मरणं 
सफलय तव च प्रेमजीवनम् ॥ वि ॥

दुर्लभमिह मे तवालिङ्गनं 
दैवं हि किल फलसाधनम् 
अलमिह ते प्रेमरसालोकनं
सततं भव मे हृदयविभूषणम् ॥ वि ॥ 
६२. भैरवी - आदि
श्रीव्रजराजनन्दनकटाक्षेण 
शिथिलितं मे सखि हृदयं निशितेन ॥ श्री ॥

नियमे विनष्टे निखिले सखि मम
किं वृथा गौरवपालनेन
निर्गते निखिले निर्मले सलिले
किं वृथा सेतुबन्धनेन ॥ श्री ॥

रक्षामि स्वधर्ममिति गर्वेण
रटामि रमणीनिकरे ऽनुपदम् 
रहसि मनो मे रसिकेण सह 
रतिसुखमिच्छति सततम् ॥ श्री ॥

बन्धुजना मां निन्दन्ति सदा 
कुलधर्मनाशिनीति यथेष्टम्
किन्तु सदाहं कामये प्रेमिकं
गोपीजनानामिष्टम् ॥ श्री ॥
६७. जोन्पुरी - आदि
सूर्यजातीरे सुन्दरीनिकरे
क्रीडति श्यामसुन्दरः ।
सुस्वरमुरलीगानमाधुर्य -
पूरितकोमलबिम्बाधरः सखि
विहरति राधामनोहरः ॥
मत्तमयूरनर्तनविगलित -
बर्हविभूषित श्रीमकुटः ।
चित्तरञ्जनसुन्दरवदन -
वल्लववनितागणविटः सखि
विहरति राधापरिवृढः ॥
चञ्चलकुण्डलचुम्बितकपोल -
तलनिर्जितमणिमयमुकुरः ।
पञ्चमरागरञ्जितकोकिल -
कूजितबृन्दावनसञ्चारः सखि
विहरति राधासर्वस्वहरः ॥
कुसुमितचम्पकतरुनिकटागत -
गोपीदर्शनकुतूहलः ।
कुङ्कुमपङ्किलहृदयालिङ्गित -
प्रेमिकमण्डलकोलाहलः सखि
विहरति राधाहृदयविलोलः ॥
५१. रीतिगौल - आदि
शिञ्जति श्रीहरिचरणे मञ्जीरः ॥ शि ॥ 

सञ्चरति वने परमपावने
सरसं कृष्णे पावितभुवने ॥ शि ॥

मधुरमृदुध्वनिहर्षितहृदय-
वल्लववनिताह्वानसमर्थः
मधुवनविहरन्मयूरकोकिल-
शुकादिकुतूहलसमन्वितः ॥ शि ॥

रासमण्डलमध्यविरचित-
सुस्वरमुखरितगोवर्धनः
रसिककुमारचरणसरोरुह-
नर्तनगतिरसवर्धनः ॥ शि ॥

प्रेमिकभक्तपालनसमय-
त्वरितमुकुन्दबिरुदाङ्कितः
बृन्दावनतटसञ्चरदीश्वर-
निकटप्रकटनसुचरितः ॥ शि ॥
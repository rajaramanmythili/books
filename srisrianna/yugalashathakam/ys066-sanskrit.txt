६६. हिन्दुस्तान्कापि - आदि

कालिन्दीतटकुञ्जभवने क्रीडति सखि वनमाली ।
कामिनीकुचतटकुङ्कुमपङ्किलवक्षःस्थलः स्मितशाली ॥

शारदचन्द्रचन्द्रिकारञ्जितरासमहोत्सवकारी ।
नारदप्रमुखमुनिजनमण्डलनिर्मलहृदयविहारी ॥

वल्लववनितामण्डलचित्तमोहनमुरलीधारी ।
पल्लवकोमलपदयुगशोभितमणिमयनूपुरधारी ॥

गोकुलनारीमण्डलवदनचुम्बनरसिकः कामी ।
कोटिमन्मथसुन्दरो भुवनमङ्गळचरितः स्वामी ॥

बृन्दारण्यकभूरुहबृन्दनिबिडमार्गसञ्चारी ।
प्रेमिकभावुकभक्तमण्डलरञ्जनकुञ्जविहारी ॥


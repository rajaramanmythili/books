८३. कल्याणी - आदि
आलोकय सखि श्रीयुगलम्
सफलय तव नयनकमलम् ॥ आ ॥
 
अमलप्रेमपरिपूर्णमिदं 
अनिर्वचनीयरसभरितम् ॥ आ ॥

कोमलकिसलयपरिवृतचूते 
कोकिलकेकिशुकादिककूजिते ।
कालिन्दीतटदिव्यवनान्ते 
गच्छति राधारमणो ललिते ॥ आ ॥

मन्दं मन्दं हरिमनुगच्छति 
कलहंसगामिनी सानन्दम् 
मरुवकमञ्जरीमादाय मुहु- 
राघ्रापयति गोविन्दम् ॥ आ ॥

प्रणयसमुज्ज्वलकमलवदनां 
प्रियां परिरेभे प्रेमिकः 
ब्रह्मादिसकलबृन्दारकगण- 
पूजितचरणो रसिक: ॥ आ ॥
७९. आरभि - आदि
ललितालोचनानन्दश्रीमुख 
लावण्यपूर्ण युवतीरसिक ॥ ल ॥

सलिलक्रीडासक्तपीताम्बर
सरसगुणालय सुकुमार ॥ ल ॥

राधाकुचयुगकुकुमपङ्क-
रञ्जितं तव हृदयं पश्यामि
रसिकेन्द्र तव लज्जया किं वद
रसिकाहमपि सुतरां हृष्यामि ॥ ल ॥

ईषत्कुपिता भवामि किलाहं 
ईर्ष्यालेशो न हि मे हृदये 
इच्छसि यामिह तामेव वनितां 
इङ्गितज्ञामनुसर रतिसमये ॥ ल ॥

विदितं तव चरितमतिललितं 
वेदविहितशुभनियमरहितम् 
व्यथया किं वद प्रियतम सांप्रतं
तथापि मे हृदयं प्रेमसंपूरितम् ॥ ल ॥ 
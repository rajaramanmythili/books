३६. पुत्रागवराली - आदि

भाग्यमहो मम भाग्यमहो ।
भागवतानां सङ्गेन ॥

योगयागदानतीर्थक्षेत्र- ।
मन्त्रजपादिफलं परिपूर्णम् ॥ भा ॥

नूनं भगवान् जगदीशो मयि
करुणां चक्रे धन्योहम् ।
दीनं मामपि समुद्धर्तुमिह
स्मरति मुकुन्दः पुण्योहम् ॥ भा ॥

अहमप्येको हरिदासानां
सङ्घ गणितो भविष्यामि ।
अच्युत केशव गोविन्देति
नामावलिमपि वक्ष्यामि ॥ भा ॥

उद्धृतमिह मम कुलमपि नूनं
पितरश्च तथा तृप्यन्ति ।
उन्मत्तं मां कृष्णप्रेम-
रसेन च देवाः पूजयन्ति ॥ भा ॥


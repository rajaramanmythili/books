८४. मोहनम् - आदि

सुखयति मां भगवान् -सदा ॥ सु ॥

खगमृगनरसुरमुनिप्रमुखेन
करुणा धृतबहुरूपेण ॥ सु ॥

पितृवद्धर्मं शिक्षयति क्वचित्
जननीवन्मां लालयति
भ्रातृवद्भक्तिं करोति क्वचित् 
भार्यावन्मां पूजयति ॥ सु ॥

मित्रवत्प्रेम करोति च क्वचित्
भृत्यवद्भारं सर्वं वहति
भर्तृवद्वित्तं ददाति च क्वचित् 
बन्धुवत्कुशलं पृच्छति ॥ सु ॥

न हि मे शत्रुभुवने क्वचित् 
नानारूपो नारायणः
नन्दयति मां नर्म प्रकटयन् 
नन्दाम्यहं प्रेमपरायणः ॥ सु ॥

९५. असावेरी - आदि

मा कुरु विलम्बं माधव शौरे
मां पतितं पाहि शोकसागरे ॥ मा ॥

मङ्गळविग्रह मधुसूदन हरे 
पङ्कजलोचन पाहि मुरारे ॥ मा ॥

या त्वरा पाण्डवपत्नीरक्षणे
या त्वरा गजेन्द्रसमुद्धरणे
सा त्वरा क्व गता मयि दीने
सर्वशरण्य शार्ङ्गपाणे ॥ मा ॥

प्रह्लादः किल रक्षितस्त्वया 
बालको ध्रुवोपि पालितस्त्वया 
ब्राह्मणः कश्चित्पोषितः कृपया
पामरे मयि भवसि किमुपेक्षया ॥ मा ॥

पश्यामि ते मार्गं प्रतीक्षया 
तव किं सुखं मम परीक्षया 
पालय प्रेमकटाक्षदीक्षया 
कामितफलवितरणदक्षया ॥ मा ॥

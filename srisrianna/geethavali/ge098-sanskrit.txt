९८. हिन्दोलम् - आदि

पूजां स्वीकुरु पुण्यश्लोक ।
पुराणपुरुष गोपीनायक ॥ पू ॥

आलये सुन्दरे मम गात्रे ।
आसीनो भव परमपवित्रे ॥ पू ॥

नवभक्तिरत्नखचितं मामक
हृदयमणिपीठं सङ्गृहाण ।
नयनगलितेन बाष्पोदकेन
पाद्यं स्वीकुरु पद्मारमण ॥ पू ॥

प्रेमानुभवपरिमलयुक्तां
पुलकावलिमेव पुष्पमालाम् ।
भावरसमेव भक्ष्यविशेषं
स्वीकुरु देव भैष्मीरमण ॥ पू ॥

निर्मलदिव्यज्ञानप्रकाशं
नीराजनमिदं स्वीकुरु देव ।
निरवधिसुखदं प्रेमप्रलापं
निर्दोषं स्तवं शृणु माधव ॥ पू ॥


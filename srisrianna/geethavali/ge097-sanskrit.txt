९७. हुसेनि - आदि

शरणं त्वमेव करुणासिन्धो ॥ श ॥

तरुणीजनमन्दार मुकुन्द ।
वरुणालयगम्भीर गोविन्द ॥ श ॥

साधनलेशरहितस्य
साधुजनसङ्गविमुखस्य ।
सारसलोचन मम दीनस्य
सान्त्वय हृदयं कमलास्य ॥ श ॥

सर्वज्ञस्त्वं पुनरज्ञोहं
सर्वस्वतन्त्रस्त्वं परतन्त्रोहम् ।
सर्वसमर्थस्त्वमशक्तोहं
सर्वस्वामी त्वं दासोहम् ॥ श ॥

सर्वं जानासि मम चित्तस्थं
स्वयमेव कुरु स्वामिन् यत्कृत्यम् ।
सर्वज्ञ त्वयि विज्ञापनमिदं
सरसप्रेमिक नूनं व्यर्थम् ॥ श ॥


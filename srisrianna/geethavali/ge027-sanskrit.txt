२७. काम्बोदि - आदि

विजयगोपालयतिवरमीडे ।
विषयवैराग्यज्ञानभक्तिप्रदं ॥ वि ॥

गजराजवरदसङ्कीर्तनपरं ।
कमनीयकण्ठतुलसिमणिहारम् ॥वि ॥

काषायवस्त्रकमण्डलुधरं
करशोभितवरदण्डम् ।
कमलचरणयुगधृतमणिपादुकं
कटाक्षवीक्षणरक्षितश्रितजनम् ॥ वि ॥

मन्दहासयुतमधुरमृदुभाषणं
माधवलीलास्मरणपुलकितम् ।
मायाविरहितं मङ्गलविग्रहं
मन्मथवैरिणं महादेवसमम् ॥ वि ॥

परमकृपालयं पावनचरितं
प्रेमभक्तिरसपरिपूर्णहृदयम् ।
भागवतोत्तमपरिवारयुतं
प्रेमिकविनुतं परब्रह्मभूतम् ॥ वि ॥


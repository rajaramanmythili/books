१४. भागेश्री - आदि

स्वागतं स्वागतं सद्गुरुनाथ
स्वागतं स्वागतं मम गुरुनाथ ॥

भागवतामृतवर्षणचतुर-
भगवन्नामबोधेन्द्र योगीन्द्र ॥ स्वा ॥

योगयागव्रततीर्थक्षेत्र-
होमप्रमुखधर्मैः किम् ।
श्रीहरिनामकीर्तनमेव
कलिसन्तरणमिति वदसि त्वम् ॥ स्वा ॥

दुस्तरसंसारसागरपतित-
जनेषु करुणया भगवन्नाम ।
अवलम्बनमिति सकलागमवर- 
वचनैः सिद्धान्तं वदसि ॥ स्वा ॥

दण्डकमण्डलुकाषायाम्बर-
शोभितदिव्यसुन्दररूप ।
कमलविलोचन करुणावीक्षण
पोषितप्रेमिकपूजितपाद ॥ स्वा ॥

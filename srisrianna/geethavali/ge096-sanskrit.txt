९६. हिन्दोलम् - आदि

समचरणो भव गोविन्द
तिष्ठसि किं त्वं व्यत्यस्तपादः ॥ स ॥

समतां भुवने विडम्बयसि
साम्यं तव न हि भक्तसदसि ॥ स ॥

सुलभोसि त्वं केषाञ्चित्
दुर्लभोसि त्वं केषाञ्चित्
सुमुखोसि त्वं केषाञ्चित्
विमुखसि त्वं केषाञ्चित् ॥ स ॥

वक्रं तव किल कटाक्षवीक्षणं
वक्रं तव तथा मधुरं भाषणम् 
वक्रं तव दिव्यरूपं ललितं
वक्रं तव जगन्मङ्गळं चरितम् ॥ स ॥

शिखण्डमण्डितमणिमयमकुट
शृङ्गाररसिक राधापरिवृढ
श्रितजनपालन प्रेमनिगूढ
सद्गुणपूर्ण सरसक्रीड ॥ स ॥

९०. हरिकाम्भोजि - आदि

जानासि त्वमेव माम भावं -रङ्गेश ॥ जा ॥

आस्तिको वाहं शिष्टसम्मतः
नास्तिको वाहं दुष्टसम्मतः ॥ जा ॥

वैदिको वाहं वेदबोधितः 
लौकिको वाहं लोकमानितः ॥ जा ॥

निष्कामो वाहं काञ्चनविमुखः 
सकामो वाहं कामिनीसुमुखः ॥ जा ॥

शैवो वाहं शिवभक्तिरतः
वैष्णवो वाहं त्वद्भक्तिरतः ॥ जा ॥

पण्डितो वाहं संशयरहितः
पामरो वाहं पाषण्डनिरतः ॥ जा ॥

भावुको वाहं पदाम्बुजलग्नः 
प्रेमिको वाहं भक्तिरसमग्नः ॥ जा ॥

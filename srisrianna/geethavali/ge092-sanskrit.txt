९२. बृन्दावनसारङ्गा - आदि

नीलमणिनाथं भजामि -सन्ततम् ॥ नी ॥

कालकालादिसुरगणविनुतं ।
कामितफलदं कमलासहितम् ॥ नी ॥

मरकतमणिनीलमङ्गळरूपं
महनीयभक्तहृदयमणिदीपम् ।
मन्दरगिरिधरं महितप्रतापं
मन्दहासमुखं श्रीपद्मनाभम् ॥ नी ॥

शङ्खचक्रधरचारुचतुर्भुजं
गङ्गाजनकं सुरराजराजम् ।
कुङ्कुमपङ्किलं पालितमतङ्गजं
किङ्करसुखकरं प्रभुं विराजम् ॥ नी ॥

अर्जुनक्षेत्रनिलयं मूलं
अर्जुनसहचरं सज्जनपालम् ।
अर्जुनचेलं अम्बुदनीलं
गर्जितहरिनामप्रेमिकानुकूलम् ॥ नी ॥


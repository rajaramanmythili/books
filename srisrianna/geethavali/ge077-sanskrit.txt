७७. सावेरी - आदि

कालदेशरहितं कारुण्यं तव
शरणं भजामि मामव ॥ का ॥

नीलमेघनिभ निर्मलरूप
नीरजनयन नीरजनाभ ॥ का ॥

साधनलेशरहितोहं तथापि 
साधुजनकटाक्षभाजनोहम् 
साध्यसाधनज्ञानरहितोहं तथापि 
सज्जनरक्षकं त्वां भजेहम् ॥ का ॥

ज्ञानभक्तिवैराग्यरहितोहं तथापि 
नामगानामृतमग्नोहम्
ध्यानयोगयागरहितोहं तथापि 
दीनरक्षकं त्वां भजेहम् ॥ का ॥

कामक्रोधमोहवञ्चितोहं तथापि 
पापकर्मभवभीतोहम्
कामिनीकाञ्चनादिलुब्धोहं तथापि 
प्रेमिकभक्तसङ्गमुग्धोहम् ॥ का ॥

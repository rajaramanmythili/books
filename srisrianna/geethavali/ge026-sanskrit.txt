२६. धन्यासि - आदि

वेङ्कटरामदेशिकवर्यं
वारं वारं भजेऽहम् ॥ वे ॥

पङ्कजलोचनं भव्यगुणालयम् 
भजदार्तिहरं भागवतप्रियम् ॥ वे ॥

कनकाम्बरपरिवेष्टितोत्तमाङ्गं
कुण्डलशोभितकर्णयुगम् 
कर्णान्तदीर्घकरुणावीक्षणं
कामकोटिसमदिव्यलावण्यम् ॥ वे ॥

वीणाशोभितभुजदण्डं
वनमालालङ्कृतकम्बुकण्ठम्
वामकराङ्गुलिवृतजपसूत्रं
रामचन्द्रमिव शरणागतमित्रम् ॥ वे ॥

भक्तमण्डलकलितोपचारं
भावुकप्रेमिकहृदयविहारम् 
भजनानन्दपरिपूर्णशरीरं
भजनपरायणजनपरिवारम् ॥ वे ॥

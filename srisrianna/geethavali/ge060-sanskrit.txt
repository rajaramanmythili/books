६०. भैरवि - आदि

अहरहरिह भुवने सततं किल
जननमरणान्यगणितानि ।
हरि हरि संभवन्ति तथापि न हि
जानन्ति जना विमुग्धास्तानि ॥ त्य ॥

त्यजरे निखिलं भुवनमनित्यम् ।
भज हरिचरणं नित्यम् ॥ त्य ॥

पुत्रकलत्रप्रियबन्धुमित्र-
मरणे सुभृशं शोचन्ति ।
गात्रं निजमपि मृत्युग्रस्तं
न कदाचिदपि चिन्तयन्ति ॥ त्य ॥

संसृतिविषयमदिरापान-
मदान्धहृदया विहरन्ति ।
शरणागतजनधुरन्धरमपि हरिं
प्रेमिकबन्धुं न स्मरन्ति ॥ त्य ॥


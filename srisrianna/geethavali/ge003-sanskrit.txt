३. काम्भोदि - आदि

निखिलजगद्गुरुमाश्रये हरिं ।
निर्मलज्ञानप्रदं नरकारिम् ॥ नि ॥

प्रणयपूरितसरसिजलोचनम् ।
पार्थसारथिं भवभयमोचनम् ॥ नि ॥

देवकीवसुदेवतनुजभावं 
देवाद्यखिलार्चितं देवदेवम् ।
दिव्यमङ्गलस्वरूपमनन्तं 
दीनशरण्यमजं परमानन्दम् ॥ नि ॥

चिन्मुद्राङ्कितसरसिजारुणकरं
चन्द्रमुखं साङ्ख्यज्ञानाधारम् ।
इन्दिरारमणमीश्वरमनामयं
इन्द्रनीलमणिसुन्दरसच्छायम् ॥ नि ॥

आत्मानात्मविवेकप्रदायकं
आदिमनादिमखिलगुरुनायकम् ।
ब्रह्मपरं सत्यं सर्वेशं 
प्रेमिकभावुकहृदयनिवासम् ॥ नि ॥

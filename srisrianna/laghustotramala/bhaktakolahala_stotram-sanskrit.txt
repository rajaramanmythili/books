॥ श्रीगुरुवन्दनम् ॥

अहो परमसत्कृपारसनिधिर्गुरुर्मामकः
सदा करुणयालसत्कमलशोभया वीक्षया ।
करेण सदृशेन मां सरसिजन संलालयन्
सदैव परिपालयत्यहह सैष मे स्याद्गतिः ॥

॥ श्री भक्तकोलाहलध्यानम् ॥
प्रह्लादार्तिहरो बभूव भगवान् शार्दूलरूपः कृते
त्रेतायां खलु धर्मरक्षणपरः श्रीरामचन्द्रो बभौ ।
गोपि मण्डलसेवितो गिरिधरः कृष्णोऽभवद् द्वापरे
भक्तानन्दकरः कलौ विजयते श्री भक्तकोलाहलः ॥

॥ श्रीभक्तकोलाहलस्तोत्रम् ॥
अवताररहस्यम्
धर्मं भागवतं कलौ सुखकरं संसारतापापहं
व्याख्यातुं कृपया कलिन्दतनयातीरेऽपि कृत्वा तपः ।
साक्षात्कृत्य हरिं व्रजेशतनयं श्रीभक्तकोलाहलं
ये चक्रुःपरमां रतिं रसमयीं तेभ्यो गुरुभ्यो नमः ॥ १ ॥
श्रीमन्त्रराजपदलीनमतेर्ममापि
निर्व्याजया करुणया हृदयारविन्दे ।
आविर्बभूव भगवान् शिखिपिञ्छमौलिः
श्रीराधिकापरिवृढः स्वयमेव कृष्णः ॥२॥

वेणातटे कमपि देशमनन्तलीलो
निर्दिश्य तत्र भवनं परमाद्भुतञ्च ।
भक्तैरयाचित धनैरपि कारयन् यो
वासं करोति कृपया रतिरस्तु तस्मिन् ॥३॥

त्यक्त्वा विष्णुपदं महद्भिरमलैः संसेवितं सूरिभिः
त्यक्त्वा क्षीरसमुद्रमप्यमर बृन्दाराधितं पावनम् |
अर्चारूपमुपेयिवान् करुणयासौलभ्य युक्तो हरिः
कृष्णारण्यमुपेत्य भक्तिरसिको भक्तैः सदा नन्दति ॥ ४ ॥

त्यक्त्वा स्वतन्त्रं परमं पदं तत्
करोति वासं परमे पुरेऽस्मिन् ।
कर्तुं विनाशं कलिकल्मषस्य
श्रीभक्तकोलाहलदेव एषः ॥ ५ ॥

मुक्तान् विसृज्यापि मुकुन्द एष
भक्तेषु कामेन किलावतीर्णः।
क्रीडत्यहो कृष्णवने कृपाब्धिः
दामोदरो भक्तकुतूहलस्तु ॥६॥

स्वरूपसौन्दर्यम्
द्वात्रिंशल्लक्षणोपेतदिव्याप्राकृतविग्रहम् ।
तरुणीचित्तचोरं तं वन्देऽहं भक्तवत्सलम् ॥७॥
चतुःषष्टिगुणोपेतं शरच्चन्द्रमुखं हरिम् ।
जानन्ति ये मुकुन्दं ते भाग्यवन्तो न संशयः ॥८॥
पादारविन्दपरिभूषितनूपुरोऽयं
भक्तार्तिहारिकरुणारसवीक्षणोऽयं ।
पद्मापयोधरतटीकृतलाञ्छनोऽयं
भक्तप्रियो विजयते भगवान् मुकुन्दः ॥९॥

माधुर्यैकनिधिं च धीरललितं हेमांबरं सुन्दरं
पद्माक्षं स्मितचारुचन्द्रवदनं श्रीभक्तकोलाहलम् ।
ये पश्यन्ति कलौ कदापि कृपया तस्यैव वेणातटे
ते धन्या भुवि मङ्गलं ननु भजन्त्यायासलेशं विना ॥ १० ॥

व्यत्यस्तपादं वनजायताक्षं
वंशीधरं वल्लवराजसूनुम् ।
पीताम्बरं भक्तमनोऽभिरामं
पश्यामि साक्षात्पुरतो मुकुन्दम् ॥११॥

राधासमालिङ्गितवामभागं
राजीवनेत्रं रमणीयवक्त्रम् ।
श्रीमत्कटाक्षादृत भक्तबृन्दं
श्रीभक्तकोलाहलमाश्रयेऽहम् ॥१२॥

सश्यश्यामलमिन्दुबिम्बवदनं बिम्बाधरं सुन्दरं
पद्माक्षं कुटिलालकं कटिलसद्हेमाम्बरं मोहनम् |
नानारत्नविभूषणं नवनवप्रोन्मीलदामोदकं
कृष्णारण्यविहारिणं स्मर मनः श्रीभक्तकोलाहलम् ॥१३॥

मेघश्यामलसुन्दरं कटिलसत्काञ्चिं सुवर्णाम्बरं
मन्दस्मेरमुखं सरोजनयनं वंशीविलोलाधरम् |
नानाभूषणभूषितं सुललितं नृत्यत्पदाम्भोरुहं
राधाभूषित वामभागमनिशं श्रीभक्तपालं भजे ॥ १४ ॥

विन्यस्तहस्तयुगलं तु कटिप्रदेशे
चारुत्रिभङ्गियुतनाट्यमनन्तभावम् ।
कुर्वन्तमीश्वरमिमं जगतां त्रयाणां
पश्यन्ति ये जगति ते खलु भाग्यवन्तः ॥ १५ ॥

बर्हालङ्कृतनीलकुन्तलमिमं श्रीभक्तकोलाहलं
नानाभावविलासचारुवदनं रक्ताब्जनेत्रं प्रभुम् ।
दुष्टानामपि पश्यतां करुणया दृक्चित्तचोरं हरिं
त्यक्त्वा ये मृगयन्ति देवमितरं ते मन्दभाग्याः कलौ ॥१६॥

राधासमालिङ्गितवामभागं
रामाभिरामं रसिकं किशोरम् ।
नानाविभूषं नलिनायताक्षं
श्रीभक्तकोलाहलमाश्रयेऽहम् ॥१७॥

कटिन्यस्तहस्तं घनश्यामगात्रं
हरिं कञ्जनेत्रं नटत्पादपद्मम् ।
भवब्रह्ममुख्यामरेन्द्रार्चितं तं
भजे भक्तपालं भवाम्भोधिपोतम् ॥१८॥

क्षेत्रमाहात्म्यम्
बृन्दावने सूर्यसुतातटे यो
गोपाङ्गनाभिर्विजहार पूर्वम् ।
वेणानदीतीरमुपेत्य भक्तैः
क्रीडत्यहो संप्रति भक्तपुर्याम् ॥१९॥
धन्यं जगद्धन्यमिदं पुरञ्च
धन्या नदीयं मनुजाश्च धन्याः ।
धन्यः कलिश्चाहमतीवधन्यः
श्रीभक्तकोलाहलसन्निधानात् ॥२०॥

आश्चर्यमेतन्ननु भक्तपुर्यां
कलौ युगे भक्तकुतूहलोऽयम् ।
एकान्तभक्तैर्भवबन्धमुक्तैः
क्रीडत्यलं संप्रति मे पुरस्तात् ॥२१॥

नित्योत्सवे शङ्खमृदङ्गवीणा-
संयुक्तसङ्कीर्तनघोष एषः ।
प्रविष्टमात्रो ननु कर्णरन्ध्रं
भक्तिप्रधानात्पुलकं तनोति ॥२२॥

नृत्यन्ति केचित् प्रलपन्ति केचित्
गायन्ति केचित् प्ररुदन्ति केचित् ।
पतन्ति केचित् विलुठन्ति केचित्
परस्परं तत्र नमन्ति केचित् ॥२३॥

गोविन्द गोपाल रथाङ्गपाणे
श्रीभक्तकोलाहल माधवेति
उच्चैः स्वरेण प्रलपन्ति भक्ताः
सगद्गदं नेत्रजलाभिषिक्ताः ॥२४॥

पश्यन्ति ये ते ननु भाग्यवन्तः
श्रीभक्तकोलाहलमिष्टदेवम् |
श्लिष्यन्ति ये भागवतांश्च भक्त्या
तेषामहं पादरजः प्रपद्ये ॥२५॥

स्नानञ्च वेणासलिलेऽतिपुण्ये
श्रीभक्तकोलाहलदर्शनञ्च ।
तद्भक्तबृन्दैः सह नामगानं
दीनस्य मे जन्मनि जन्मनि स्यात् ॥२६॥

स एव धन्यो भुवनत्रयेऽपि
सुदुर्लभं मानवजन्म लब्ध्वा ।
आगत्य यो भक्तपुरीमकस्मात्
कदापि वीक्षेत हरिं कृपाब्धिम् ॥२७॥

कदा वेणातीरे विमलपुलिने मन्दपवने
समासीनः शान्तः पुलकितवपुर्गद्गदगलः ।
हरे कृष्णस्वामिन् परमकरुणापूर्णहृदय
प्रसीदेत्याक्रन्दन्निमिषमिव नेष्यामि दिवसान् ॥२८॥

परमपुरमिति श्रीकृष्णभद्रानदीति
श्रवणमधुरमेतद्वाक्यमानन्ददायि ।
श्वपचकुलभवोऽपि प्रेमपूर्वं वदेद्यो
मम हि परमपूज्यस्तस्य पादाब्जरेणुः ॥२९॥

वीथ्यां वीथ्यां बालिकानाञ्च गोष्ठीं
गोष्ठ्यां गोष्ठ्यां गीतमेवाच्युतस्य ।
गीते गीते गोपिकाप्रेमभावं
पश्येदेवं भाग्यवान् प्रेमपुर्याम् ॥३०॥

गोविन्द गोविन्द जनार्दनेति
गायन्ति बालाः पुलकाङ्किताङ्गाः ।
उत्थाप्य हस्तं सरसं नटन्तो
वीथीषु नित्यं परमे पुरेस्मिन् ॥३१ ॥

सायं सायं छात्रकाः प्रेमपूर्वं
देवस्याग्रे साम गायन्ति नित्यम् |
नूनं पुण्यं नैमिशारण्यमेतत्
कृष्णारण्यं ब्राह्मणा भावयेयुः ॥३२॥

श्रीमद्भागवतं पठन्ति सततञ्चानन्दबाष्पान्विताः
भक्ताः प्रेमरसाब्धिमग्नहृदया नृत्यन्ति गायन्ति च।
अव्याजस्मितवक्त्रचन्द्रविलसत्कारुण्यरत्नाकरः
तेषां मध्यगतो विराजति विभुः श्रीभक्तकोलाहलः ॥३३॥

आहृत्य पुष्पाणि मनोहराणि
दिने दिने नन्दवनात्किशोर्यः ।
निर्माय मालां प्रणयेन पूर्वं
समर्पयन्ति व्रजनन्दनाय ॥ ३४ ॥

श्रीकृष्ण कृष्णेति समालपन्तः
कृषिं प्रकुर्वन्ति च कर्षकास्तु ।
नित्यं दिनान्तेऽपि निवृत्तकृत्याः
शृण्वन्ति कृष्णस्य कथां प्रहृष्टाः ॥३५॥

गायन्ति तत्र शुकतित्तिरिकोकिलाश्च
कृष्णेति मङ्गलकरं मधुरञ्च नाम ।
आकर्ण्य वत्ससहिताः पशवो विमुग्धाः
वेणातटे लिखितचित्रमिवावसन्ति ॥३६॥

प्रेमाचलोऽयमपि तिष्ठति भक्तपुर्यां
ध्यायन् मुकुन्दचरणं मणिनूपुराढ्यम् ।
कल्लोलजालललितस्वनपूर्णवापी
हर्षं ददाति सततं बत कर्षकाणाम् ॥३७॥

गुहासु सन्तो हरिनामनिष्ठाः
वसन्ति वैराग्यपरा महान्तः ।
श्रीभक्तकोलाहलदर्शनार्थ -
मायान्ति तस्यापि पदं कदापि ॥ ३८ ॥

श्रीकृष्णनामधनलोलुपमानसानां
कृष्णात्मनाञ्च महतां गृहरक्षकेभ्यः ।
ब्रह्मादिदुर्गमपदे परमे पुरेऽस्मिन्
श्वभ्यो नमोस्तु सततं ससुखं वसद्भ्यः ॥३९॥

गायन्मुकुन्दस्य गुणानतुल्यान्
वीथ्यां चरन्नक्षयपात्रधारी ।
कृतोञ्छवृत्तिः परमे पुरेऽस्मिन्
कदापि नूनं वसतिं लभेय ॥४०॥

अन्त्यजोऽपि हरिनाम सुस्वरं
कीर्तयेद्यदि स एव वेदवित् ।
शास्त्रसंमतमिदं विशेषतो
दृष्टिगोचरमिहैव विद्यते ॥ ४१ ॥

यथा कथञ्चिच्छ्रितरक्षणार्थं
वेणातटे तिष्ठति भक्तबन्धुः ।
कदापि चिन्तामिह मा कुरुध्वं
संसारदावानलदग्धचित्ताः ॥४२॥

अलं योगाभ्यासैरलमिह मखैर्वेदविहितैः
अलं तीर्थस्नानैर्बहुनियमयुक्तैश्च मुनिभिः ।
शिवब्रह्मादीनाममरनिकराणामसुलभां
परां भक्तिं कृष्णे परमपुरवासेन लभते ॥ ४३ ॥

सप्ताहमात्रं निवसन् विरक्तो
वेणातटे सज्जनमण्डलेऽस्मिन् ।
शृणोति भक्त्या शुखसंहितां यः
स एति नूनं परमं पदं हि ॥ ४४ ॥

व्यर्थं श्लेष्मकपादिपीडितगलास्तूलायितश्मश्रवः
निर्लज्जाः समुपस्थितान्तकभटाः सन्तर्जिता बन्धुभिः ।
दुःखं मा कुरुतैवमद्य सहसा संप्राप्य वेणातटं
शृण्वन्तो हरिकीर्तनं परमया भक्त्या सुखं जीवत ॥४५॥

लीलावैभवम्
आराधनाय कृपया निजभक्तवर्यं
आहूय वेणुनिनदेन च नागराजम् ।
आज्ञाप्य तस्य निखिलञ्च कुटुम्बभारं
सर्वञ्च यो वहति तं भज भक्तबन्धुम् ॥४६॥
नित्यं पुरोहितपदे बलरामशास्त्री
स्वस्यालये करुणयैव वृतो हितेन ।
शाण्डिल्यगर्गमुनिपुङ्गवतुल्यभावात्
संमानितो भवति भाग्यवतां वरिष्ठः ॥ ४७ ॥

मद्ग्रन्थनित्यपठनाय वृतः पिता मे
येनैव भक्तसुलभेन निजालयेऽस्मिन् ।
वैराग्यरागरसिको निजनामनिष्ठः
तं चिन्तयामि सततं करुणैकसिन्धुम् ॥४८॥

सर्वोपचारसमये निजमन्दिरेऽस्मिन्
सङ्कीर्तनाय च वृतः कृपयैव येन ।
माधुर्यभावरसिकोऽपि च कृष्णदासो
नन्दात्मजं भजत भक्तकुतूहलं तम् ॥४९॥

यः प्रेमिदासं दृढभक्तियुक्तं
स्वकीयपादाम्बुजयुग्मदेशे ।
संस्थाप्य कैङ्कर्यसुखं ददौ च
तं भक्तबन्धुं प्रणमामि नित्यम् ॥५०॥

सर्वाधिकारिपदमप्यनघं महान्तं
श्री श्रीनिवासमपि भक्तिमतां वरिष्ठम् ।
आनीय यः करुणया प्रददौ स्वराज्ये
तं पूजयामि सततं निजभक्तबन्धुम् ॥५१॥

स्वकैङ्कर्ये नियमयन्
विशालां पुष्कलामपि ।
यः पालयति कारुण्यात्
तं वन्दे भक्तवत्सलम् ॥५२॥

दधिभाण्डेन सहितो
वेणातीरमुपेत्य यः ।
चक्रे गोचारणं प्रेम्णा
तं वन्दे भक्तवत्सलम् ॥५३॥

अभ्यर्थनां प्रतिदिनं मम सेवकस्य
नित्यं प्रपन्नपरिपालनदीक्षितस्य ।
अङ्गीकरोति कृपया भगवान् य ईशः
तं भक्तकल्पकमहं शरणं भजामि ॥ ५४ ॥

मातुर्ममाङ्कं कृपया सहर्ष-
मारोढुकामः शिशुभावमेत्य ।
उपाययौ यो भगवान् मुकुन्दः
तं भक्तकोलाहलदेवमीडे ॥ ५५ ॥

आचार्यसङ्गमनवाप्य च पर्यटन्तं
चिन्ताकुलं करुणया परिसान्त्वयन् यः ।
श्रीरामदासयतिपुङ्गवमादरेण
संरक्षति प्रणतबन्धुमहं भजे तम् ॥ ५६ ॥

यः प्रेमिदासवरवेङ्कटरामशास्त्री-
श्रीविश्वनायकसुवर्णसभापतिभ्यः ।
पूज्यं पदं समदिशत्करुणाम्बुराशिः
तस्मै नमोस्तु सततं मधुराधिपाय ॥५७॥

पद्मामुखेन्दुकुमुदं ललिताविशाखा-
चन्द्रावलीप्रियतमं मधुरापतिञ्च ।
नानाविलासरसिकं नटनागरञ्च
नन्दात्मजं भजत भक्तकुतूहलं तम् ॥५८॥

श्रीबालकृष्णमुरलीधरयज्ञराम-
श्रीश्यामसुन्दरकृपाकरनीलबालैः ।
श्रीकान्तसुन्दरमुकुन्दशुकादिभिश्च
संसेवितो जयति भक्तकुतूहलोऽयम् ॥५९॥

यस्याद्भुतप्रणयभावविमोहितोऽयं
उन्मत्तवन्नटति गायति वन्दते च।
श्रीत्यागराज इव मूर्तिधरो रसोऽपि
तस्मै नमोऽस्तु मम भक्तकुतूहलाय ॥६०॥

छन्दोगविप्रपरिषत्परिपूज्यमान-
श्रीकृष्णशास्त्रिपरिसेवितपादपद्मम् ।
आम्नायमौलिमकुटायितनामधेयं
कृष्णं भजामि निजकिङ्करभागधेयम् ॥६१॥

मधुरभवनमातुः स्वप्नभूमिं समेत्य
प्रणयवचनपूर्वं स्वादु भक्ष्यं ययाचे ।
तमहमखिलबन्धुं प्रेमवात्सल्यसिन्धुं
परमपुरनिवासं भावये राधिकेशम् ॥६२॥

आत्मावलोकनसुखानुभवैकलक्ष्यं
गोपालदेशिकमुनीन्द्रमिहादरेण ।
आनीय नित्यममृतं परमं पदं यः
प्रादर्शयत्करुणया तमनन्तमीडे ॥ ६३ ॥

यत्प्रेयसी करुणया वृषभानुपुत्री
गोपालदेशिकमुनीन्द्रमुपेत्य साक्षात् ।
उत्फुल्लपद्मवदना प्रददौ सरोजं
तं भक्तवत्सलमहं हृदि भावयामि ॥६४॥

रामध्यानपरायणस्य महतः श्रीरङ्गनाथस्य यः
साक्षाद्राघवरूपमेत्य भगवान् पट्टाभिषिक्तो बभौ ।
श्रुत्वा यत्पदनूपुरध्वनिमपि प्रेमोन्मदोऽभूदयं
तस्मै भक्तकुतूहलाय भवतात्पुष्पाञ्जलिर्मे सदा ॥६५॥

सीतापतिर्वा रघुनन्दनोऽयं
राधापतिर्वा यदुनन्दनोऽयं ।
यथा तथैवास्तु ममैष देवः
श्रीभक्तकोलाहल एव सत्यम् ॥६६॥

यं यं भावं भावयन्ते स्वभक्ताः
तं तं भावं भव्यरूपो दधाति ।
भावग्राही भक्तकोलाहलोऽयं
भक्त्या तुष्यत्येव नान्यैरुपायैः ॥६७॥

श्रीरामभद्रद्विजसत्तमस्य
जिह्वाग्रसिह्मासनमभ्युपेत्य ।
प्रकाशते यो भगवान् मुकुन्दः
श्रीमन्त्रराजात्मकमाश्रये तम् ॥ ६८ ॥

वात्सल्यभावयुतयामुनदासपत्नी
संप्राप्य बालकवपुर्मणिकिङ्किणिं यः ।
अव्यक्तचारुवचनो मधुरं ययाचे
तं नन्दगोपतनयं भगवन्तमीडे ॥ ६९ ॥

पत्न्या सार्धं यामुनाचार्यदासं
त्यक्त्वा मार्गं संभ्रमन्तं निशायाम् ।
आत्मज्योतिर्दर्शयन् भक्तबन्धुः
स्वीयं वेश्म प्रापयामास कृष्णः ॥७०॥

भक्तोत्तमं वेङ्कटरामदास-
मेकाकिनञ्चागतमन्धमेनम् ।
स्वस्यालयं यश्च समानिनाय
श्रीभक्तकोलाहलमाश्रये तम् ॥७१॥

गोधूलिधूसरितकोमलसर्वगात्रं
मामद्य शीघ्रमभिषिञ्च जलेन मातः ।
एवं प्रहृष्टहृदयां मम मातरं यः
प्रोवाच तं प्रणयपूर्वमहं भजामि ॥७२॥

सुवर्णकान्तिं निजदिव्यमूर्त्यां
वितर्कयन्त्यास्तु पितृष्वसुर्मे ।
नीलोत्पलश्यामलविग्रहत्वं
प्रदर्शयामास हरिः कृपाब्धिः ॥७३॥

वात्सल्यभावप्रणयप्रियायै
मीनाम्बिकायै निजदर्शनं यः ।
देहावसाने कृपया ददौ तं
श्रीभक्तकोलाहलमाश्रयेऽहम् ॥७४॥

पङ्गुर्नृत्यति नामकीर्तनपरो मूकोऽपि यत्सन्निधौ
अन्धः पश्यति यस्य रूपममलं सौन्दर्यसंपूरितम् ।
यत्कीर्तिं बधिरः श्रृणोति यदि तद्भक्तिर्दृढा वर्तते
भक्ताभीष्टफलप्रदं भज मनस्तं भक्तकोलाहलम् ॥७५॥

पूजावर्णनम्
नित्योत्सवञ्च कलयन् नियमेन नित्यं
नानोपचारसहितं नतवत्सलस्य ।
नन्दात्मजस्य निरवद्यसुखोन्मदोऽहं
नेष्यामि जन्मनिवहैः सुबहूंश्च कल्पान् ॥७६॥
स्मृत्वा मुकुन्दचरणौ वृषभानुपुत्र्या
संलालितौ शुभकरौ जगतां त्रयाणाम् ।
स्नात्वा प्रभातसमये किल सुप्रभात -
गीतं प्रबोधनमपि प्रियया करिष्ये ॥ ७७ ॥

उत्फुल्लपुष्पदलतुल्यमिदं मुरारे-
रङ्गं ज्वरेण शिथिलं भवतीति मत्वा ।
एकादशीसुदिन एव मयादरेण
कृष्णो जयत्यमलपुण्यजलाभिषिक्तः ॥७८॥

तैलाभिषिक्तकुटिलालकयुक्तफाल-
सज्जत्पुराणतिलकं भगवन्तमेनम् ।
एकाम्बरं सरसिजारुणचारुनेत्रं
स्नानार्थमागतमिहाकलयन्ति भक्ताः ॥७९॥

वेदोक्तमन्त्रपरिशुद्धजलेन सिक्तं
चैकाम्बरं विशददर्शितसर्वगात्रम् ।
एतत्क्षणं सफलमित्यवलोकयन्ति
भक्ताः परस्परमिहैव रसाधिराजम् ॥८०॥

क्षीराभिषिक्तमधुसूदनसुन्दरास्यं
दृष्ट्वा शशाङ्कधवलं रसिकाश्च भक्ताः ।
विस्मृत्य ते हरिदिनं बत पूर्णिमेति
भ्रान्ता भवन्ति मृदुहाससुचन्द्रिकायाम् ॥८१॥

गोपीगृहेष्वपि वयस्यनिषेवितोऽयं
हृत्वा दधि प्रणयपाशनिबद्धवीर्यः ।
स्वच्छन्दमद्य पतितैर्दधिबिन्दुभिश्च
स्निग्धो जयत्यसितमेघनिभोऽपि शुभ्रः ॥८२॥

लिप्तः सुगन्धमलयागरुचन्दनेन
पीतो जयत्यतुलसुन्दरदिव्यगात्रः ।
धृत्वा च रक्ततिलकं ललिताञ्च मालां
चित्तं हरत्यमलभक्तजनस्य कृष्णः ॥८३॥

नानासुगन्धकुसुमार्चितपुण्यतीर्थं
कुम्भाद्विनिर्गतमिदं व्रजराजसूनोः ।
आयुर्बलं जयमनन्तसुखञ्च कीर्तिं
देवीं श्रियं दिशतु मङ्गलमस्य शौरेः ॥८४॥

शीताम्बुसिक्तमृदुगात्रवरं मुकुन्दं
संमृज्य चाम्बरवरेण शिरो निबध्य
केशान्समुह्य शुभधूमतरङ्गसङ्गात्
संस्कृत्य वस्त्रवरमद्य हि धारयामि ॥८५॥

नानौषधीवर्गसुगन्धतैलं
सिञ्चन्प्रसाध्यासितवक्रकेशान् ।
वेणीं विधायाभरणैश्च युक्तां
पुष्पैश्च तस्याहमलङ्करोमि ॥८६॥

पुष्पैस्सुगन्धं सलिलं प्रदाय
प्रक्षाल्य पाणीचरणौ मुखञ्च ।
संमृज्य वस्त्रेण च दिव्यशोभ-
मङ्गं मुकुन्दस्य विलोकयामि ॥८७॥

पीताम्बरं दिव्यविचित्रचित्रं
श्रृङ्गारलोलाय मनोहराय ।
नीलाम्बरञ्च स्तनपट्टयुक्तं
समर्पयामि व्रजराजपुत्र्यै ॥८८॥

तिलकमपि ललाटे कज्जलं कञ्जनेत्रे
मलयजमपि गन्धं चारुवक्षःस्थले च ।
विपुलचरणपद्मेऽलक्तकञ्चादरेण
लिखति मम करोऽयं प्रेमयुग्मस्य नित्यम् ॥८९॥

मञ्जीरं चरणाम्बुजे करतले शङ्खञ्च कट्यां तथा
काञ्चीं हेममयीञ्च रत्नखचितंश्रीकुण्डलं कर्णयोः ।
हारं वक्षसि हेमरत्नमकुटं मौलौ च बर्हं तथा
नासाग्रे नवमौक्तिकञ्च कलयाम्यानन्दमूर्तेरहम् ॥९०॥

नानाविभूषणविभूषितसुन्दराङ्गं
नन्दात्मजं समवलोक्य विमुह्यतां तु ।
दुर्दृष्टिदोषहरणाय करोमि रेखां
चन्द्रे कलङ्कमिव तस्य कपोलदेशे ॥ ९१ ॥

नानासुगन्धकुसुमैः कलिताञ्च मालां
नन्दात्मजस्य पृथुवक्षसि धारयामि ।
मालापि गोपतनयेव च लम्बमाना
लज्जां ददाति सुभगां वृषभानुजायै ॥९२॥

उत्सववैभवम्
हे कृष्णाच्युत माधवेति भगवन्नामानि भक्ता मुदा
ह्युन्मत्ताः पुलकोद्गमाश्रुभरिता नृत्यन्ति गायन्ति च ।
तन्मध्येऽप्यतिसुन्दरी तु शिबिका तस्यां मुरारिः स्वयं
भाति श्रीवृषभानुजापरिवृढःश्रीभक्तकोलाहलः ॥९३॥
नानावाद्यमहास्वनेन मुखरं दिङ्मण्डलं स्यात्तदा
तिष्ठन्त्यम्बरमाश्रिताः सुरगणा वर्षन्ति पुष्पाणि च।
क्षिप्त्वान्योन्यमिमे मुखेषु नवनीतं दुग्धदध्यादिकं
कृष्णप्रेमतृणीकृतत्रिभुवनाः कुर्वन्ति नन्दोत्सवम् ॥९४॥

कश्चिद्गोपकुलोद्भवश्च रसिकः कृष्णस्य रूपं वरं
धृत्वा हस्ततलेन दण्डमपि तद्वीथ्यां च धावन्हसन् ।
बद्धं शिक्यमहो हरन् दधिघृतं पीत्वा वयस्यैः समं
प्रेम्णा स्मारयतीश्वरस्य ललितान् लीलाविलासान्बहून् ॥९५॥

भक्ता दण्डधराश्च वेष्टितशिरोवस्त्राश्च नानाविधैः
वाद्यैर्धेनुकुटुम्बमत्र रसिकाः सञ्चारयन्तो वनम् ।
गोविन्दव्रजनन्दनाच्युत हरे कृष्णेति गायन्त्यपि
प्रेमोन्मत्तगुणाः पतन्ति विलुठन्त्यन्यान्पुनन्त्यागतान् ॥९६॥

शाकव्यञ्जनसंयुतं सुमधुरं शाल्यन्नमादाय ते
वेणायास्तटमेत्य भावरसिका विस्मृत्य वर्णाश्रमं |
स्मृत्वा गोपकुलोद्भवोऽहमिति तज्जक्षन्ति राधापतेः
लीलां ब्रह्मविमोहिनीञ्च रचयन्त्यत्यन्तविस्मापनीम् ॥९७॥

अन्योन्यं हरिकीर्तनामृतरसास्वादेन मत्ता जनाः
गत्वाद्रिं गिरिधारिभावरसिका विस्मृत्य देहक्लमम् ।
श्रीमद्भागवतेन्द्रकल्पितपयः स्नानं पठन्तो मुदा
गोविन्दस्य महाभिषेकमिह ते पश्यन्ति धन्याः कलौ ॥९८॥

नानाभूषणभूषितं सुललिते श्रीमण्टपे सुस्थितं
नानावाद्यनिनादकल्पितजनाह्लादोत्थकोलाहले ।
वामाङ्के वृषभानुजां स्वदयितां संलालयन्तं प्रियैः
उद्वाहे परिवीक्षितं प्रणमत श्रीभक्तकोलाहलम् ॥९९॥

उत्फुल्लप्रसवान्विते किसलयैः क्लृप्ते सुकेलीगृहे
डोलामध्यगतं स्वया दयितया त्रैलोक्यसंमोहनम् ।
नानागीतविलासरागरसिकं पश्यन्ति ये ते नराः
वैकुण्ठं ननु विस्मरन्ति पुनरावृत्तिं स्मरन्त्येव हि ॥१००॥

स्नात्वा पुण्यनदीं गता जय जयेत्युच्चैर्भजन्तो हरिं
सिञ्चन्तः करवारिबिन्दुभिरलं चान्योन्यमानन्दिनः ।
कुर्वन्त्यस्य महोत्सवे ह्यवभृतस्नानञ्च ते वैष्णवाः
नानामङ्गलवाद्यसंयुतमिदं नीराजनञ्च प्रभोः ॥१०१॥

नानाभावरसप्रदर्शनकरैर्भ्रूभङ्गमात्रेण च
प्रेमस्निग्धमनोभिरेव रसिकैर्भक्तोत्तमैस्तन्मयैः ।
गोपीभावविमुग्धशुद्धचरितैः सेव्यो वसन्तोत्सवे
नेत्रानन्दकरो विभुर्विजयते श्रीभक्तकोलाहलः ॥१०२॥

लीलानिष्कुटपुष्पितप्रसवसौगन्ध्यप्रमत्तालिके
राजच्छारदचन्द्रशीतकिरणस्निग्धे निजे मन्दिरे ।
गोपीभावनिमग्नचित्तरसिकैर्भक्तोत्तमैः सेवितो
सानन्दं व्रजनन्दनो विजयते श्रृङ्गाररासोत्सवे ॥१०३॥

श्रीमद्भागवतामृताब्धिलहरीसंमोहितैर्वैष्णवैः
भक्तिज्ञानविरक्तिपूर्णहृदयैः श्रीकृष्णलीलाप्रियैः ।
सेव्यं कीर्तननर्तनादिरसिकैः सप्ताहयज्ञोत्सवे
वेणातीरमुपेत्य पश्यत जनाः श्रीभक्तकोलाहलम् ॥ १०४॥

एवं लीलां चरति बहुधा भक्तबृन्दैः सदाऽयं
नाहं शक्तश्चरितममितं वक्तुमत्यन्तदीनः ।
घोरे काले कलिकलुषिते ह्येवमाकर्ण्य लोके
को वा श्रद्धां भजति सुदृढां हन्त कं किं वदेयम् ॥ १०५ ॥

दुःखं दुःखमवाप हन्त परमा भीतिश्च विद्राविता
चिन्ता नास्ति कुटुम्बभारवहने सर्वानुकूलं जगत् ।
कस्यायं महिमा विचार्य वदत क्षिप्रं कृपासागर-
स्त्वस्माकं कुलदेवता विजयते श्रीभक्तकोलाहलः ॥१०६॥

अनन्यभजनम्
शम्भुं स्कन्दं गणपतिमजं शक्तिमिन्द्रञ्च सूर्यं
ये वा नित्यं हृदयकमले भावयन्ते तथा ते ।
कुर्वन्त्वेनं सुलभममलं सुन्दरं राधिकेशं
त्यक्त्वा कृष्णं न हृदि कलयाम्यन्यमेतद्व्रतं मे ॥ १०७॥
माता पिता गुरुवरो युवतिः सुहृच्च
नाथः सुतो गृहपशुद्रविणादयश्च ।
सर्वे ममायमतिसुन्दरविग्रहःश्री-
कृष्णो जगत्त्रयशरण्यकृपावतारः ॥१०८॥

राधामुकुन्दद्वयदास्यलक्ष्यं
गार्हस्थ्यमेतत्किल मोक्षतुल्यम् ।
स्वर्गापवर्गौ धनपुत्रलाभान्
स्वप्नेऽपि नाहं गणयामि सत्यम् ॥१०९॥

मोक्षापेक्षा नहि मनसि मे नारके वा न भीतिः
तस्मान्नाहं विधिमनुसृतो लोकवेदप्रसिद्धम् ।
किन्तु प्रेमप्रणयरशनाबद्धयुग्मस्वरूपे
मुह्यन् मुह्यन् जननशतकं नेतुमस्मि प्रसन्नः ॥ ११० ॥

गोविन्दाज्ञा वेदवाणीति मत्वा
कुर्यां कर्माण्येव नाहं फलाय ।
प्राप्ते राधाकृष्णदास्ये ममैवं
किं मोक्षाद्द्यैर्भोगवर्यैः प्रसिद्धैः ॥१११॥

न मोक्षं कामये सत्यं नरकान्न बिभेम्यहम् ।
राधामुकुन्दकैङ्कर्यं भवेज्जन्मनि जन्मनि ॥ ११२ ॥
सत्यं सत्यं पुनः सत्यं देवास्सर्वेऽपि साक्षिणः ।
न स्मराम्याश्रयं त्वन्यं भक्तकोलाहलात्परम् ॥११३॥

श्रीरस्तु तेजश्च यशश्च वीर्यं
आयुस्तथाऽऽरोग्यमनन्यभक्तिः ।
धनञ्च धान्यञ्च समृद्धमस्तु
श्रीभक्तकोलाहलसेवया नः ॥११४॥

मङ्गलं पुण्डरीकाक्ष मङ्गलं भक्तवत्सल ।
भक्तकोलाहलस्वामिन् सर्वमङ्गलमस्तु ते ॥
भक्तकोलाहलस्तोत्रं प्रेमिकेण प्रकीर्तितम्
यः पठेत्प्रातरुत्थाय तस्य कृष्णः प्रसीदति ॥

॥ इति श्रीभगवन्नामबोधेन्द्रचरणारविन्दमधुपेन
श्रीकृष्णप्रेमिमहाप्रभुणा विरचितं
श्रीभक्तकोलाहलस्तोत्रम् सम्पूर्णम् ॥
॥ श्रीराधिकारमणभक्तकोलाहलार्पणमस्तु ॥

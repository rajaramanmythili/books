वायुनन्दनस्तवः

असूत यं कुमारकं समीरणं महाबलं 
समर्च्य पुण्यकर्मणा गिरीन्द्रकानऽनेञ्जना ।
तमाञ्जनेयमीश्वरं धराधरेन्द्रसन्निभं 
भजामि वायुनन्दनं भजज्जनार्तिहारिणम् ॥ 1 ॥

विलोक्य भास्करं मुदाSतिपाटलं सकौतुकं 
फलं हृदैव भावयन् गृहीतुमिच्छया तदा । 
खमुज्जगाम यो महाजवेन तं शिशुं सदा 
भजामि वायुनन्दनं भजज्जनार्तिहारिणम् ॥ 2 ॥

चतुर्मुखादिदेवबृन्दवर्धितात्मवैभवं 
निजेन बालचेष्टितेन मातृसौख्यवर्धनम् ।
तपस्विबृन्ददत्तशापविस्मृतात्मवैभवं 
भजामि वायुनन्दनं भजज्जनार्तिहारिणम् ॥ 3 ॥

विशुद्धवस्त्रधारिणं सितोपवीतभूषणं 
विशालवक्षसं विभुं विनीतभावसम्युतम् ।
जितेन्द्रियञ्च वर्णिनं सुवर्णकान्तिविग्रहम् 
भजामि वायुनन्दनं भजज्जनार्तिहारिणम् ॥ 4 ॥

सरोजबन्धुशिष्यभावमेत्य साधुशिक्षित -
श्रुतिस्मृतीतिहासमुख्य सर्वशास्त्रपण्डितं ।
किरीट कुण्डलादि दिव्य रत्नभूषनाञ्चितम्
भजामि वायुनन्दनं भजज्जनार्तिहारिणम् ॥ 5 ॥

मुदा मतङ्गशैलसानु वासिनं विलासिनं 
दिनेशसूनुशोकनाशकारिणं तपोधनम् ।
सुरेशपुत्रदर्पशैलवज्रमाश्रितप्रियं 
भजामि वायुनन्दनं भजज्जनार्तिहारिणम् ॥ 6 ॥

निजेष्टदैवरामपाददर्शनाप्तकौतुकं 
कपीशराघवेश सख्यकारिणं कलानिधिम् ।
सुरेन्द्रसूनुनाशकारि रामबाणसाक्षिणं 
भजामि वायुनन्दनं भजज्जनार्तिहारिणम् ॥ 7 ॥

विदेहराजकन्यका दिदृक्षया वनान्तरे 
परिव्रजन्तमादरेण वानरैः समन्वितम् ।
स्वयंप्रभासमर्चितं स्वकीयतापवारकं 
भजामि वायुनन्दनं भजज्जनार्तिहारिणम् ॥ 8 ॥

जटायुसोदरार्तिहारि रामनामबोधकं 
समुद्रतीरमागतञ्च सुप्रसन्नसुन्दरं ।
वयोतिवृद्धजाम्बवत्प्रशम्सितात्मवैभवं 
भजामि वायुनन्दनं भजज्जनार्तिहारिणम् ॥ 9 ॥

महेन्द्रपर्वताग्रशोभिपादपङ्कजं प्रभुं
जपन्तमादरेण राम राघवेति सुस्वरम् ।
प्लवन्तमम्बरेपि धीरमण्डजेशसन्निभम् 
भजामि वायुनन्दनं भजज्जनार्तिहारिणम् ॥ 10 ॥

जलेशपर्वतेशभक्तिपूर्व पूजितातिथिं 
विरुद्धदक्षकन्यका विशालवक्त्रगामिनम् ।
सुदुष्टचित्तसिंहिकासुहारिणं विहारिणं 
भजामि वायुनन्दनं भजज्जनार्तिहारिणम् ॥ 11 ॥

सुवेलशैलमूर्धनि प्रकाशरूपमास्थितम् 
प्रदोषकालपूर्णचन्द्रदर्शनप्रतोषितं ।
पुरीप्रवेशकाललब्ध लङ्किणीभयङ्करं 
भजामि वायुनन्दनं भजज्जनार्तिहारिणम् ॥ 12 ॥

गृहे गृहे विदेहकन्यकां निशान्तरे सतीं 
विचित्य दु:खितं भृशं विविक्तदेशमागतम् ।
प्रसीद राम राघवेति कीर्तयन्तमातुरं 
भजामि वायुनन्दनं भजज्जनार्तिहारिणम् ॥ 13 ॥

अशोककाननस्थितां विलोक्य जानकीं मुदा 
समास्थितञ्च शिम्शुपातरौ निशान्तरे कपिम् ।
स्मरन्तमादरेण राममार्तबन्धुमव्ययं 
भजामि वायुनन्दनं भजज्जनार्तिहारिणम् ॥ 14 ॥

कराङ्गुलीयकं प्रभोः प्रदाय रामवैभवं 
निगद्य सान्त्वयन्तमातुराञ्च रामवल्लभाम् ।
प्रगृह्य तच्छिरोमणिं प्रहृष्टमञ्जनासुतम् 
भजामि वायुनन्दनं भजज्जनार्तिहारिणम् ॥ 15 ॥

अशोककाननं तथा विनाशयन्तमागतम् 
रणेपि जम्बुमालिनञ्चमूपतींश्च पञ्च तान् ।
निहत्य चाक्षमिन्द्रजिन्महास्त्रताडितं प्रभुं 
भजामि वायुनन्दनं भजज्जनार्तिहारिणम् ॥ 16 ॥

निशाचरेन्द्रसन्निधौ निगद्य रामवैभवं 
ददाह तत्पुरीञ्च यः स्ववालवह्निनापि तम् ।
महापराक्रमं महामतिं महाबलं हरिं 
भजामि वायुनन्दनं भजज्जनार्तिहारिणम् ॥ 17 ॥

विलङ्घ्य सागरं पुनः समागतं समर्चितं 
बलीमुखैर्महाबलैः प्रयान्तमादरात् पुरीम् ।
मधून्मदांश्च तान् पथि प्रहर्षयन्तमद्भुतं 
भजामि वायुनन्दनं भजज्जनार्तिहारिणम् ॥ 18 ॥

प्रदाय जानकीशिरोमणिं रघूत्तमाय तं 
सुसान्त्वयन्तमातुरम् निजप्रभुं राघूत्तमं ।
प्रसन्नराघवेण संप्रपूजितं प्रभोः प्रियं 
भजामि वायुनन्दनं भजज्जनार्तिहारिणम् ॥ 19 ॥

रघूत्तमस्य वाहकत्वमागतं स्वयं मुदा
विभीषणञ्च राघवेण योजयन्तमादरात् ।
महाचलैर्विधाय सेतुमर्चितं नलेन तं 
भजामि वायुनन्दनं भजज्जनार्तिहारिणम् ॥ 20 ॥

महीरुहैर्महीधरैर्निहत्य तान्निशाचरान् 
निजांशपीठसुस्थितं रघूत्तमं विधाय च । 
इतस्ततो रणाङ्गणे नटन्तमादरेण तं 
भजामि वायुनन्दनं भजज्जनार्तिहारिणम् ॥ 21 ॥

रणाङ्गणे निपातितौ रघूत्तमौ विलोक्य तौ 
महौषधाचलं मुदाSSनिनाय यो महाबलः । 
समुत्थितौ च राघवौ विलोक्य यस्तुतोष तं 
भजामि वायुनन्दनं भजज्जनार्तिहारिणम् ॥ 22 ॥

निहत्य रावणं प्रभुः प्रियामवप्य तां पुनः 
पुरीमुपागतो हि मा विषीद रामसोदर ।
इति प्रसान्त्वयन्तमादरेण भक्तपुङ्गवम् 
भजामि वायुनन्दनं भजज्जनार्तिहारिणम् ॥ 23 ॥

वरासनस्थितं प्रभुं विधाय राममादरात् 
किरीटशोभितं मुदा विलोकयन्तमक्षयं ।
पदाम्बुजं करेण तस्य लालयन्तमच्युतं 
भजामि वायुनन्दनं भजज्जनार्तिहारिणम् ॥ 24 ॥

विदेहजाकराम्बुजेन दत्तरत्नमालिकां
करे निधाय तारकं मनुं जपन्तमादरात् ।
सदा पठन्तमद्भुतं चारित्रमीश्वरस्य तं 
भजामि वायुनन्दनं भजज्जनार्तिहारिणम् ॥ 25 ॥

उपेक्ष्य तत्परं पदं मुनीन्द्रबृन्दकाङ्क्षितं 
सदैव गन्धमादने वसन्तमादरेण तम् ।
रघूत्तमं निजप्रभुं भजन्तमञ्जनात्मजं 
भजामि वायुनन्दनं भजज्जनार्तिहारिणम् ॥ 26 ॥

बलप्रमत्तवैनतेयगर्वहारिणं प्रभुं 
बलानुजेन शौरिणापि पूजितं महाबलं ।
कृताञ्जलिं विलोक्य कृष्णमेव रामरूपिणं 
भजामि वायुनन्दनं भजज्जनार्तिहारिणम् ॥ 27 ॥

परीक्ष्य भीमवैभवं प्रहृष्टमादरेण तं 
विलोक्य फाल्गुनध्वजे वसाम्यहं युधीति च ।
वरं प्रदाय तोषयन्तमर्थिकल्पकाधिकं 
भजामि वायुनन्दनं भजज्जनार्तिहारिणम् ॥ 28 ॥

नृसिह्मपादपङ्कजं विलोकयन्तमादरात् 
कृताञ्जलिं च नामशैलमूलदेशवासिनम् ।
रमाकृपाकटाक्षशीतबाष्पवारिपूरितं 
भजामि वायुनन्दनं भजज्जनार्तिहारिणम् ॥ 29 ॥

मुखानि पञ्च दर्शयन् शिवांशमात्मनः परं 
प्रकाशयत्यलं हि यस्तमेव रामकिङ्करम् ।
समस्तमन्त्ररूपिणं समस्तयन्त्रभेदिनं 
भजामि वायुनन्दनं भजज्जनार्तिहारिणम् ॥ 30 ॥

यः पठेद्धनुमत्स्तोत्रं प्रेमिकेन्द्रप्रकीर्तितम् ।
स प्राप्नोति परां भक्तिं सीतापतिपदाम्बुजे ॥ 31 ॥

५५. केदारगौलम् - आदि

मेदुरमुदिरे मन्दसमीरे
चन्दनचम्पकतरुनिकरे ।
मणिमयशिखरे मञ्जुलकुहरे
मुनिजनमण्डलमनोहरे ॥क्री॥

क्रीडति वृषभाचलशिखरे
कृष्णः पुलिन्दसुन्दरीनिकरे ॥क्री॥

विकसितकमले विरचितकलकले
नूपुरगङ्गानिर्मलसलिले ।
सस्यश्यामले सुखकरशीतले
कूजितकलहंसमण्डले ॥क्री॥

भूषितमल्ली सुन्दरवल्ली
क्रीडति हरिणा पश्यालि ।
प्रेमशाली शिखण्डमौलिः
सुन्दरराजो वनमाली ॥क्री॥


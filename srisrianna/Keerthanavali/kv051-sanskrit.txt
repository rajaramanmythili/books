५१. सिन्धुभैरवि - आदि

सुन्दरशैलं भजत ॥सु॥

सुन्दरराजक्रीडापर्वतम्
सुन्दरशाद्वलमण्डलहरितम् ॥सु॥

वन्दितसकलसुरमुनिबृन्दम्
नन्दितनिखिलविविधशकुन्तम् ॥सु॥

सन्ततमाश्रितवनचरपुलिन्दम्
चन्दनतरुसङ्घर्षसुगन्धम् ॥सु॥

मन्दमारुतस्पर्शानन्दम्
मन्दारादिककुसुममकरन्दम् ॥सु॥

नूतनजलधरनिकराच्छादितम्
नूपुरगङ्गातरङ्गनिनादितम् ॥सु॥

भ्रमरोज्जृम्भितझङ्कारम्
प्रेमिकहृदयालङ्कारम् ॥सु॥

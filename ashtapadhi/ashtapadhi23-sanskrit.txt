सर्गम् - 12

अष्टपदि - 23

श्लोकम्

गतवति सखीबृन्दे मन्दत्रपाभर निर्भर-
स्मर परवशाकूत स्फीत स्मित स्नपिताधराम् ।
सरसमलसं दृष्ट्वा तुष्टां मुहुः नवपल्लव-
प्रसव शयने निक्षिप्ताक्षीं उवाच हरिः प्रियाम् ॥

नादनामक्रिया - आदि

किसलय शयनतले कुरु कामिनि चरण नळिन विनिवेशम् ।
तव पदपल्लव वैरि पराभवं इदमनुभवतु सुवेशम् ॥ a ॥

क्षणमधुना नारायणं
अनुगतं अनुभज राधे ॥

करकमलेन करोमि चरणमहं आगमितासि विदूरम् ।
क्षणमुपकुरु शयनोपरि मामिव नूपुरं अनुगतिशूरम् ॥ क्षण ॥

वदन सुधानिधि गळितं अमृतमिव रचय वचनं अनुकूलम् ।
विरहमिव अपनयामि पयोधर रोधकं उरसि दुकूलम् ॥ क्षण ॥

प्रिय परिरम्भण रभस वलितमिव पुळकितं अतिदुरवापम् ।
मदुरसि कुचकलशं विनिवेशय शोषय मनसिज तापम् ॥ क्षण ॥

अधर सुधारसं उपनय भामिनि जीवय मृतमिव दासम् ।
त्वयि विनिहित मनसं विरहानल दग्ध वपुषं अविलासम् ॥ क्षण ॥

शशिमुखि मुखरय मणिरशनागुणं अनुगुण कण्ठनिनादम् ।
श्रुतियुगळे पिकरुतविकले मम शमय चिरात् अवसादम् ॥ क्षण ॥

मामपि विफलरुषा विकलीकृतं अवलोकितं अधुनेदम् ।
मीलित लज्जितं इव नयनं तव विरम विसृज रतिखेदम् ॥ क्षण ॥

श्री जयदेव भणितं इदं अनुपद निगदित मधुरिपुमोदम् ।
जनयतु रसिकजनेषु मनोरम रतिरसभाव विनोदम् ॥ क्षण ॥

प्रत्यूहः पुळकाङ्कुरेण निबिडाश्लेषे निमेषेण च
क्रीडाकूत विलोकने अधरसुधापाने कथा नर्मभिः ।
आनन्दाधिगमेन मन्मथकला युद्धेऽपि यस्मिन्नभूत्
उद्भूतः स तयोर्बभूव सुरतारम्भः प्रियं भावुकः ॥

दोर्भ्यां संयमितः पयोधर भरेणापीडितः पाणिजैः
आविद्धो दशनैः क्षताधरपुटः श्रोणीतटेनाहतः ।
हस्तेनानमितः कचे अधरसुधा आस्वादेन सम्मोहितः
कान्तः कामपि तृप्तिमाप तदहो कामस्य वामागति ः ॥

माराङ्के रतिकेळि सङ्कुलरणारम्भे तया साहस-
प्रायं कान्तजयाय किञ्चिदुपरिप्रारम्भि यत्सम्भ्रमात् ।
निष्पन्दा जघनस्थली शिथिलिता दोर्वल्लिः उत्कम्पितं
वक्षो मीलितं अक्षि पौरुषरसः स्त्रीणां कुतः सिध्यति ॥

व्यालोलः केशपाशः तरळितं अळकैः स्वेदलोलौ कपोलौ
दष्टा बिम्भाधरश्रीः कुचकलशरुचा हारिता हारयष्टिः ।
काञ्ची काञ्चित् गताऽऽशां स्तनजघनपदं पाणिनाऽऽच्छाद्य सद्यः
पश्यन्ती सत्रपं मां तदपि विलुळित स्रग्धरेयं धिनोति ॥

ईषन्मीलित दृष्टि मुग्धहसितं सीत्कार धारावशात्
अव्यक्ताकुल केळिकाकुविलसत् दन्तांशु धौताधरम् ।
श्वासोत्तप्त पयोधरोपरि परिष्वङ्गी कुरङ्गीदृशः
हर्षोत्कर्ष विमुक्ति निःसहतनोः धन्यो धयत्याननम् ॥

तस्याः पाटल पाणि जाङ्कितमुरो निद्राकषाये दृशौ
निर्धूतोऽधर शोणिमाविलुळित स्रस्तस्रजो मूर्धजाः ।
काञ्चीदाम दरश्लथाञ्चलमिति प्रातर्निखातैर्दृशोः
एभिः कामशरैः तदद्भुतं अभूत् पत्युः मनः कीलितम् ॥
